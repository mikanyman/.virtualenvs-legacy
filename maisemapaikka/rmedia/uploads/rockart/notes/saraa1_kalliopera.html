<h2>Saraakallio I:n kallio ja kallioalue</h2>

<p>MARKKU RASKIN AINEISTO!</p>

<h3>Kallioalueen yleiskuvaus ja tärkeimmät arvot:</h3>

<p>Saraakallio on kalliomaalaustensa ansiosta valtakunnallisesti merkittävä nähtävyys Laukaan Saraaveden itärannalla.
Maalaukset sijaitsevat geomorfologisesti ja maisemallisesti hyvin edustavassa rantakalliossa.
Suoraan järveen rajautuva länsijyrkänne on kuutiorakoilun lohkoma ja paikoin heikosti ylikalteva 10-20 metriä korkea
pystyseinämä. Seinämän tyvellä on kohtalaisen runsaasti kookasta louhikkoa ja massiiviset kallioseinämät ovat rakoilun lohkomat.
Kallioperä on Saraakallion korkeimmalla laella granodioriittia, mutta länsijyrkänteillä hienorakeista graniittia.</p>

<p>Saraakallio on biologisesti merkittävä oligo-mesotrofinen kallioalue. Kiinnostavimmat seinämät ovat laen eteläpuolella
rinteen yläosassa. Ylikaltevilla ja pystyillä kallioilla kasvaa mesotrofisia sammalia ja jyrkänteeltä löytyi myös
kalliokeuhkojäkälä (NT/RT). Kallioilta on aiemmin tavattu myös pahtanurmikkaa (RT). Lounaisseinämän tyveltä alkaa
varsin luonnontilaiseen rantaan viettävä kuivan lehtomainen ja varteva sekametsä. Rannan massiivisilla pystyseinämillä on
laajoja ja edustavia jäkäläkasvustoja.</p>

<p><em>Lähde</em>: ELY-keskuksen sivut <a href="http://www.ymparisto.fi/default.asp?contentid=325548&lan=fi&clan=fi">
Luonnon ja maisemansuojelun kannalta arvokkaat kallioalueet Keski-Suomessa</a> ja näiden alaisuudessa sijaitseva pdf-tiedosto
<a href="http://www.ymparisto.fi/download.asp?contentid=103739&lan=fi">Laukaa-Luhanka.</a>
Tiedostossa tietoja mm. Saraakalliosta ja sen kallioalueesta. Tieto Saraakalliosta sivulla 5.</p>