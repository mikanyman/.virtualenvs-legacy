<p><h1>Akseli Gallen-Kallela: Kullervon kirous (1899)</h1></p>
<p><a href="gallen-kallela.html">Akseli Gallen-Kallelan</a> <a href="kullervon kirous.html">Kullervon kirous</a> -maalauksessa esitetty maisema on paikannettavissa <a href="keski-suomi.html">Keski-Suomessa</a> <a href="keuruu.html">Keuruun</a> <a href="huhkojarvi.html">Huhkojärvellä </a>sijaitsevaan paikkaan. </p>
<h2><p>Taiteilija</p></h2>
<p>Porissa vuonna 1865 syntynyt Axel Gallén (vuodesta 1907 Akseli Gallen-Kallela) aloitti taideopintonsa <a href="helsingin taideyhdistys.html">Helsingin taideyhdistyksen</a> ylläpitämän taidekoulun iltakursseilla vuosina 18781881.  Vuonna 1881 Gallén siirtyi täysipäiväiseksi taideopiskelijaksi kirjoittautuessaan <a href="suomen taideyhdistyksen piirustuskoulu.html">Suomen Taideyhdistyksen piirustuskouluun</a>, jossa hän opiskeli vuoteen 1884 saakka. Suomen Taideyhdistyksen piirustuskoulussa Gallénin opettajina toimivat <a href="carl jahn.html">Carl Jahn</a> ja <a href="fredrik ahlstedt.html">Fredrik Ahlstedt</a>. Lisäksi Gallén sai yksityisopetusta <a href="keinanen.html">S. A. Keinäseltä</a>, <a href="edelfelt.html">Albert Edelfeltiltä</a> ja <a href="becker.html">Adolf von Beckeriltä</a>. Vuosien 18841889 välisenä aikana Gallén opiskeli Pariisissa <a href="academie julian.html">Académie Julianissa</a> eripituisina jaksoina <a href="bouguereau.html">Adolphe William Bouguereaun</a> ja <a href="robert-fleury.html">Tony Robert-Fleuryn</a> opissa. Académie Julianin ohella Gallén opiskeli Pariisissa myös <a href="cormon.html">Cormonin yksityisateljeessa</a>.1</p>
<p>Pariisin vierailujen myötä Gallén tutustui vallalla olleisiin kansainvälisiin taidesuuntauksiin omaksuen <a href="vaikutteet.html">vaikutteita</a> ranskalaisperäisestä <a href="realismi.html">realismista </a>ja <a href="naturalismi.html">naturalismista</a> sekä myöhemmin <a href="symbolismi syntetismi.html">symbolismista/syntetismistä.</a> Pariisin vuosinaan Gallén tutustui muihin <a href="taiteilijat.html">taiteilijoihin</a> ja hän lukeutui <a href="pohjoismaalaiset taiteilijat.html">pohjoismaalaisten taiteilijoiden</a> muodostamaan yhteisöön.</p>
<p>Axel Gallénin <a href="varhaistuotanto.html">varhaistuotannon</a> aiheet vaihtelivat <a href="boheemi pariisilaiselama.html">boheemin pariisilaiselämän</a> kuvauksista suomalaisiin <a href="maaseutu ja eramaat.html">maaseutu- ja erämaamaisemiin</a> sekä syrjäseutujen ihmisiin keskittyneisiin naturalistisiin <a href="kansankuvaus.html">kansankuvauksiin</a>. Maisemat ja kansakuvaus loivat Gallénin <a href="kansallisromantiikka.html">kansallisromanttiselle</a> lähestymistavalla pohjan, jonka päälle hän rakensi myöhemmästä tuotannostaan tunnetut <a href="mytologia.html">mytologiset </a><a href="kalevala aiheet.html"> Kalevala-aiheet</a>.  </p>
<p><h2>Taiteilijan linkittyminen paikkaan:</h2></p>
<p>Axel Gallén löysi Keski-Suomesta, <a href="korpilahti.html">Korpilahdelta</a> ja Keuruulta, häntä miellyttäneitä maisema- ja kansankuvauskohteita. Näistä Keuruu muodostui Gallénille tärkeämmäksi paikaksi ja taiteilija teki sinne kaikkiaan neljä maalausmatkaa. Matkoista <a href="ensimmainen keuruun matka.html">ensimmäisen</a> hän teki elokuussa 1884. <a href="toinen keuruun matka.html">Toinen</a> matka ajoittui vuoteen 1887 ja kesti talvesta kevääseen. <a href="kolmas keuruun matka.html">Kolmas</a> Keuruun matka vuonna 1889 kesti yhtä lyhyttä Helsingin vierailua lukuun ottamatta juhannuksesta marraskuuhun. <a href="neljas keuruun matka.html">Neljäs</a> ja viimeinen matka ajoittui syksyyn 1917.2 </p>
<p>Huhkojärven, silloisen Jamajärven, rannoille Gallén saapui ensimmäisen kerran toisella Keuruun matkallaan vuodenvaihteessa 18861887. Gallén oli viettänyt joulunpyhät mesenaattinsa <a href="serlachius.html">G. A. Serlachiuksen</a> luona Mäntässä, josta hän jatkoi matkaansa noin 30 kilometrin päässä Jamajärven rannalla sijainneelle <a href="ekola.html">Ekolan torpalle</a>.3 Gallén asui Ekolassa ja maalasi ahkerasti <a href="torpan asukkaat.html">torpan asukkaita</a>, pihapiiriä ja <a href="lahialueen maisemat.html">lähialueen maisemia</a>.</p>
<p>Toisen kerran Gallén saapui Jamajärvelle kolmannella Keuruun matkallaan kesällä 1889. Tällä kertaa hän toi mukanaan myös ystävänsä ja opiskelutoverinsa <a href="sparre.html">Louis Sparren</a>. Toverukset majoittuivat jälleen Ekolan torppaan, mutta kiertelivät sen läheisyydessä myös <a href="olkkola.html">Olkkolan</a>, <a href="Jamanpaa.html">Jamanpään</a>, <a href="huhkola.html">Huhkolan</a>, <a href="raiskinmaki.html">Raiskinmäen</a> ja <a href="pitkala.html">Pitkälän</a> taloissa.4 Tällä matkalla Gallén maalasi muun muassa teoksen nimeltä <a href="jamajarvi.html">Jamajärvi (Maisema Jamajärveltä)</a>, jossa esitetty maisema toimi myöhemmin lähtökohtana <a href="eramaajarvi.html">Erämaajärvi</a> -nimiselle toisinnolle sekä Kullervon kirous -aiheesta tehdylle maalaukselle ja grafiikan vedoksille. </p>
<h2><p>Teoksen maisema ja sen suhde paikkaan</p></h2>
<p>Kullervon kirous -maalauksessa esiintyvä <a href="kivi.html">kivi</a> sijaitsee Huhkojärven rannan tuntumassa noin kaksisataa metriä Ekolanniemestä pohjoiseen.5 Alueen metsittymisestä huolimatta kiven luota avautuva maisema on tunnistettavissa samaksi, joka on tuttu Kullervon kirous -teoksen taustalta. Yhtymäkohtina paikan ja maalauksen välillä toimivat suuren kiven lisäksi sen läheisyydessä kasvava pihlaja sekä taustalla oleva kapea Huhkojärvi <a href="saari.html">saarineen</a>. Erottavaksi tekijäksi muodostuu taustamaiseman <a href="vastaranta.html">vastaranta</a>, jonka maastonmuodot eivät todellisuudessa vastaa maalauksessa esitettyjä. Maiseman muokkaamisen avulla Gallén on luonut toimivamman ympäristön aiheeseen kytkeytyvän jännitteen kuvaamiselle. Lisäksi taustan maisemamuotojen kasvattaminen metsäisistä mäistä vaaroiksi on mahdollistanut <a href="karelianismi.html">karelianististen </a>konnotaatioiden kytkemisen teokseen.6</p>
<p>Kullervon kiveä on pyritty suojelemaan <a href="paikalliset aktiivit.html">paikallisten aktiivien</a> taholta, mutta sille ei ole onnistuttu saamaan <a href="virallinen suojelupaatos.html">virallista suojelupäätöstä</a> <a href="muinaismuistolaki.html">muinaismuistolain</a> tai <a href="rakennussuojelulaki.html">rakennussuojelulain</a> nojalla.7 </p>
<h2><p>Teoksen kuvalliset elementit, rajaus, tyyli ja näiden pohjalta tehdyt tulkinnat</p></h2>
<p>Kullervon kirous -teoksesta havainnollistuu Axel Gallénille tyypillinen työskentelymetodi, jossa hän yhdisti kalevalaisen mytologian suomalaiseen maisemaan. Kullervon kirouksessa yhdistyy elementtejä myös muista Gallénin maalauksista. Kuten aikaisemmin on jo mainittu, pohjautuu Kullervon kirous -teoksen taustamaisema vuonna 1889 Keuruun Huhkojärvellä (Jamajärvellä) maalattuun Jamajärvi -teokseen.8 Lisäksi Kullervon kirous maalauksen horisontista nousevat ukkospilvet palautuvat taiteilijan vuonna 1897 maalaamaan <a href="ukkospilvia taivaanrannalla.html">Ukkospilviä taivaanrannalla</a> -teokseen.9</p>
<p>Kullervon kirous -teoksen aihe perustuu <a href="kalevala.html">Kalevalan</a> <a href="33 runo.html">33. runoon</a>. Siinä paimeneen lähetetty <a href="kullervo.html">Kullervo</a> leikkaa isältään perimällä puukolla leipää, jonka sisään Ilmarisen ilkeä vaimo on leiponut kiven. Kullervo rikkoo veitsen, ainoan muiston isästään, ja kiroaa Ilmarisen emännän kostoa vannoen. Kullervon mallina toimi Gallénin ateljeekodin <a href="kalela.html">Kalelan</a> naapurin <a href="poytaniemi.html">Pöytäniemen</a> talon poika.10 Kullervon taustalla laiduntava karja, etualan koira, kivelle levitetty punainen viitta, tuohikontti ja kaatuneen kelon päällä oleva leipä edustavat Kalevalan tarinaan kytkeytyviä kulttuurisia attribuutteja.</p>
<p>Kullervon kirouksen voimakas aihe, muotokieli ja maisema ukkospilvineen ovat johdattaneet luomaan teoksesta erilaisia tulkintoja. Symbolisella tasolla teos on liitetty niin <a href="ensimmainen sortokausi.html">ensimmäisen sortokauden</a> venäläistämistoimien vastalauseeksi, <a href="fennomaanit.html">fennomaanien</a> ja <a href="svekomaanit.html">svekomaanien</a> välisen kieliriidan kuvaukseksi, taiteilijan <a href="henkilokohtaiset tunteet.html">henkilökohtaisten tunteiden</a> ilmaukseksi kuin myös taiteilijan muokkaamaksi <a href="suomalaisuuden synteesi.html">synteesiksi</a> ristiriitaisuuksien repimästä suomalaisuudesta.11 <a href="luonto tulkinta.html">Luonnon tasolla</a> Sixten Ringbom on tulkinnut laihan Kullervon vertautuvan jämeräksi hongaksi, jolla on aikanaan oleva sama kohtalo kuin teoksen kaatuneilla vanhoilla kelopuilla.12 Yleisemmällä tasolla teoksen puusto voidaan tulkita suomalaisen kulttuurin symboliksi, jossa vanhat kelottuneet rungot kaatuvat ajastaan uusien taimien noustessa niiden juurilta. </p>
<p>1890-luvun puolivälin jälkeisissä Kalevala-aiheisissa teoksissa Gallénin tyyli muuttui aikaisemmasta realistisesta syntetistisemmäksi. Siirtymä näkyy muun muassa <a href="sammon puolustus.html">Sammon puolustus (1896)</a>, <a href="lemminkaisen aiti.html">Lemminkäisen äiti (1897)</a>, <a href="joukahaisen kosto.html">Joukahaisen kosto (1897)</a> ja <a href="velisurmaaja.html">Velisurmaaja (1897)</a> -teoksissa.13 Muutos näkyy myös Kullervon kirous -teoksen värien käytössä, joskin teos muuten edustaa edellä mainittuja realistisempaa ilmaisua. Gallénin on nähty saaneen vaikutteita Kullervon kirouksen rappausmaiseen maalipintaan vuoden 1897 <a href="italian matka.html">Italian matkaltaan</a>, jossa hän tutustui paikalliseen <a href="fresko taide.html">freskotaiteeseen</a>.14 Kullervon kirouksessa toistuu Gallénin ns. Kalelan kauden teoksille ominainen värimaailma. Monissa tämän kauden teoksissa toistuu syvä punainen väri, joka Kullervon kirouksessa ilmenee kivelle asetetussa viitassa ja pihlajanmarjoissa. Gallén käytti näissä teoksissa myös voimakasta sinistä sävyä, joka näkyy Kullervon taustalle sijoitetun järven värityksessä.15 </p>
<h3><p>Painetut lähteet:</p></h3>
<p>Gallen-Kallela (2005)</p>
<p>https://jykdok.linneanet.fi/cgi-bin/Pwebrecon.cgi?BBID=995600</p>
<p>Gallen-Kallela-Sirén (2001)</p>
<p>https://jykdok.linneanet.fi/cgi-bin/Pwebrecon.cgi?BBID=864386</p>
<p>Heinänen, Seija (2011). Matkoja maisemaan  Akseli Gallen-Kallela ja Pekka Halonen Keski-Suomessa. Teoksessa: Tunne maisema (toim. Pauline von Bonsdorff, Seija Heinänen ja Virpi Kaukio). Maahenki Oy. Helsinki. </p>
<p>Ilvas (2000)</p>
<p>https://jykdok.linneanet.fi/cgi-bin/Pwebrecon.cgi?BBID=856487</p>
<p>Ilvas (2008)</p>
<p>https://jykdok.linneanet.fi/cgi-bin/Pwebrecon.cgi?BBID=1111597</p>
<p>Karvonen-Kannas (2004)</p>
<p>https://jykdok.linneanet.fi/cgi-bin/Pwebrecon.cgi?BBID=941385</p>
<p>Okkonen (1961)</p>
<p>https://jykdok.linneanet.fi/cgi-bin/Pwebrecon.cgi?BBID=203313</p>
<p>Pitkänen (2008)</p>
<p>https://jykdok.linneanet.fi/cgi-bin/Pwebrecon.cgi?BBID=1114634</p>
<p>Ringbom (1984)</p> 
<p>https://jykdok.linneanet.fi/cgi-bin/Pwebrecon.cgi?BBID=124895</p>
<p>Wahlroos (2004)</p>
<p>https://jykdok.linneanet.fi/cgi-bin/Pwebrecon.cgi?BBID=941385</p>
<h3><p>Painamattomat lähteet:</p></h3>
<p>Suullinen tiedonanto: Saukkomaa, Ritva 10.9.2010 Huhkojärvi.</p>