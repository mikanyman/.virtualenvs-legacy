<h1>Wilho Sjöström: Pilvinen päivä (1902)</h1>
<p><a href="wilhosjostrom.html">Wilho Sjöströmin</a> <a href="pilvinenpaiva.html">Pilvinen päivä</a> -teokseen (1902) ikuistettu maisema sijaitsee <a href="keskisuomi.html">Keski-Suomessa</a>, <a href="viitasaari.html">Viitasaaren</a> <a href="kymonkoski.html">Kymönkosken</a> koskialueen välittömässä läheisyydessä.</p>
<h2>Taiteilija</h2>
<p><a href="lt_sjostrom_kirjallisuus.html">Wilho Sjöström</a> aloitti varsinaiset <a href="taideopinnot.html">taideopintonsa</a> syksyllä 1891 <a href="ateneum">Suomen taideyhdistyksen piirustuskoulussa Ateneumissa</a>, jossa hänen opettajinaan toimivat <a href="CarlJahn.html">Carl Jahn</a> (1844 - 1912) ja <a href="fredrikahlstedt.html">Fredrik Ahlstedt</a> (1839 - 1901). Sjöström erotettiin koulusta vuonna 1893 suorittamattoman anatomian kurssin ja yleisen tottelemattomuuden vuoksi. Tämän jälkeen hän päätyi muutamien <a href="opiskelutoverit.html">opiskelutovereidensa</a> kanssa <a href="axelgallen.html">Axel Gallénin</a> oppiin. Sjöström jatkoi vielä <a href="esikuvat.html">taiteellisen esikuvansa</a> Gallénin yksityisoppilaana Sääksmäellä vuoteen 1894, jonka jälkeen hän muutti kolmeksi vuodeksi Pariisiin opiskellakseen <a href="academiejulian.html">Académie Julianissa</a> <a href="amanjean.html">Edmond-Francois Aman-Jeanin</a> ja <a href="robertfleury.html">Tony Robert-Fleuryn</a> johdolla. Ranskan vuosinaan Sjöström kartutti kontaktejaan <a href="taiteilijakollegat.html">taiteilija kollegoihinsa</a> ja tutustui Pariisin museoissa taiteen historian merkkiteoksiin. Suomessa vietetyn välivuoden jälkeen Sjöströmin opinnot jatkuivat <a href="kroyer.html">Peder Severin Kröyerin</a> oppilaana Kööpenhaminassa, niin sanotussa <a href="vapaataideakatemia.html">vapaassa taideakatemiassa</a>.1</p>
<h2>Taiteilijan linkittyminen Kymönkoskeen</h2>
<p>Kööpenhaminasta palattuaan Sjöström asui useilla eri paikkakunnilla maalaten teoksia, joiden <a href="aiheet.html">aiheina</a> olivat pääasiassa suomalaiset maisemat, kansanelämä ja muotokuvat. Vuonna 1901 taiteilija päätyi <a href="Saarijarvi.html">Saarijärvelle</a>, josta matka jatkui vuonna 1902 edelleen Viitasaarelle kunnanlääkäri <a href="johnsonck.html">John Sonckin</a> opastamana.2 Viitasaarella Sjöström asettui ensin <a href="vuorela.html">Vuorelan taloon</a>, jossa hän vietti aktiivista seuraelämää <a href="paikalliset.html">paikallisten</a> ihmisten kanssa.  Saavuttaakseen rauhallisemman työskentely-ympäristön, Sjöström muutti pian Vuorelasta viiden kilometrin soutumatkan päässä olleeseen <a href="kahara.html">Kähärän taloon</a>.3 Kähärä sijaitsi noin kahden kilometrin päässä Kymönkoskesta, joka toimi alueen keskuksena <a href="kymonkoskenmylly.html">myllyineen</a> ja <a href="kymonkoskenkauppa.html">kauppoineen</a>. Ilmeisesti tätä kautta Sjöström tutustui Kymönkosken varressa asuneeseen <a href="kvhanell.html">Kaarlo Voldemar Hanelliin</a> (Viitasaari 1847  Viitasaari 1916), joka toimi <a href="opettaja.html">opettajana</a>, <a href="kansanmusiikinkeraaja.html">kansanmusiikin kerääjänä</a> ja <a href="uistintehtailija.html">uistintehtailijana</a>. Sjöströmin kanssa ystävystynyt K. V. Hanell linkittyy myös konkreettisesti Pilvinen päivä -teokseen hänen toimiessa maalauksessa kuvattujen <a href="kalastus.html">kalastajien</a> mallina.4 </p>
<h2>Pilvinen päivä -teoksen maisema ja sen suhde Kymönkoskella sijaitsevaan paikkaan </h2>
<p>IMG_7416.jpg (19.8. 2010 Heikki Hanka)</p>
<p>Wilho Sjöström maalasi Pilvinen päivä -teoksensa yhä tänä päivänä Hanellien suvun yksityisomistuksessa olevan <a href="koskela.html">Koskelan tilan</a> pihapiiristä. Perimätiedon mukaan Sjöström maalasi teoksensa Hanellien Kymönkosken rannassa sijainneen vanhan <a href="sauna.html">saunan</a> rappusilta.5 Teoksen etualalla näkyvä rantakaistale lukeutuu näin ollen Koskelan tilan maihin. Teoksessa vastarannalla vasemmalla kuvattu tila on viralliselta nimeltään Koskenkallio, mutta siitä käytetään yleisesti nimitystä <a href="myllyla.html">Myllylä</a>. Taaempana oikealla on kuvattu <a href="muuttola.html">Muuttolan tila</a>. Maalauksessa keskeisessä asemassa oleva vesistö kuvaa Kymönkosken ja Kymönjärven välistä aluetta. Teoksen taustalla esitetty <a href="kulttuurimaisema.html">kulttuurimaisema</a> viljelyksineen kertoo alueen <a href="maatalous.html">maataloudesta</a>, joka lukeutuu Kymönkosken ominaispiirteisiin yhä tänä päivänä.</p>
<p>Pilvinen päivä -maalauksen esittämän maiseman vertailu Hanellien rannasta tänä päivänä avautuvaan näkymään osoittaa Sjöströmin maalanneen teoksen kyseiseltä paikalta. Noin 110 vuodessa maalauksessa esiintyneet taloryhmien rakennuskanta on muuttunut mutta säilynyt samoilla paikoilla. Vastarannalle kasvanut metsäsaareke peittää nyt Muuttolan tilan sekä suurimman osan alueen viljelmistä. Etualan ruovikko on laajentunut runsaammaksi vedenpinnan laskun myötä. </p>
<h2>Teoksen kuvalliset elementit, rajaus, tyyli ja näiden pohjalta tehdyt tulkinnat</h2>
<p>Pilvinen päivä -teos on rajattu niin, että vasemmalle sijoittuva koskenniska ja oikealla puolella avautuva <a href="kymonjarvi.html">Kymönjärvi</a> jäävät teoksen kuva-alan ulkopuolelle. Rajaamalla kosken ulos kuva-alasta Sjöström rajasi teoksesta pois myös sen partaalla sijainneen ja Koskenkallion/Myllylän tilan rakennuksiin lukeutuneen Kymönkosken myllyn sekä kosken ylittävän <a href="silta.html">sillan</a>. Tämän lisäksi Sjöström ei kuvannut maalauksessaan koskialueen vesistössä teoksen syntyhetkellä olleita <a href="uitto.html">uittorakenteita</a>. Rajauksen seurauksena Pilvinen päivä -teoksen esittämä maisema muodostuu pienimuotoiseksi ja perifeeriseksi. Tunnelmaltaan teos on staattinen ja rauhallinen <a href="maalaisidylli.html">maalaisidylli</a>. Mikäli taiteilija olisi sisällyttänyt teokseensa vesistössä olleet uittorakenteet ja rajannut näkymän noin 20 metriä vasemmalle, olisivat tällöin siihen mukaan tulleet koski, mylly sekä silta muovanneet teoksen tunnelman dynaamiseksi ja kehittyneeksi pienteollisuus miljööksi. Maalauksen etualalle sijoitettu tukki voidaan kuitenkin tulkita viittaukseksi teoksesta ulos rajattuun uittotoimintaan.6</p>
<p>Rajauksen taustalla voidaan nähdä niin taiteen tradition kuin taiteilijan henkilökohtaisten intentioiden vaikutus. Pilvinen päivä -teoksen keskiössä oleva vesielementti on olennainen osa Sjöströmin maisema-aiheisessa tuotannossa. Sjöströmin taiteessa erityisesti <a href="virtaavavesi.html">virtaavan veden</a> tärkeä rooli on johdettu taiteilijan omasanaisesti kertomiin mielikuviin lapsuuden aikaisesta leikkipaikasta, joka sijaitsi kodin lähellä virranneen joen varrella.7 Teoksen sommittelussa ylhäälle sijoitettu horisontti ja idyllisen pienimuotoiseen maaseutumaisemaan linkittyvien elementtien käyttö sekä realistinen maalaustapa tummasävyisine maaväreineen viittaavat <a href="naturalismi.html">naturalismin</a> taiteeseen. Nämä teoksen muodon ja sisällön yhteydet naturalismiin on johdettavissa Sjöströmin opettajaltaan Axel Gallénilta omaksuttuihin vaikutteisiin. Gallén suosi naturalistisessa kansankuvauksessaan perifeeristä kehittymätöntä maaseutua, jonka ihmisistä, elinkeinoista ja miljööstä oli aistittavissa perinteiseksi mielletty suomalaisuus.8 Tässä voi piillä syy siihen miksi Sjöström rajasi myllyn, sillan ja uittorakenteet teoksensa ulkopuolelle.</p>
<p>Teoksen nimi ja taivaalle maalattu paksu pilviverho luovat teokselle symbolisen tason, joka kiinnittyy aikansa historiallispoliittiseen tilanteeseen. Tummat, auringon pimentävät pilvet on mahdollista tulkita kommentiksi <a href="ensimmainensortokausi.html">ensimmäisen sortokauden</a> luomiin uhkakuviin.9 Pilvinen päivä -teoksen maisemasta huokuu harmoninen rauha, jonka pysyvyyttä taivaalle kerääntyneet pilvet ja niiden mahdollisesti synnyttämä rajuilma uhkaa. </p>