<h1><p>Pekka Halonen: Kesäurheilua (1922)</p></h1>
<p><a href="pekka halonen.html">Pekka Halonen</a> maalasi teoksensa <a href="kesaurheilua.html">Kesäurheilua</a> (1922) <a href="keskisuomi.html">Keski-Suomessa</a>, <a href="kuhmoinen.html">Kuhmoisten</a> <a href="kivikoski.html">Kivikoskella</a>.</p>
<h2><p>Taiteilija</p></h2>
<p>Pekka Halonen syntyi vuonna 1865 Lapinlahdella. Taideopintonsa Halonen aloitti <a href="suomen taideyhdistyksen piirustuskoulu.html">Suomen Taideyhdistyksen piirustuskoulussa</a> Helsingissä, jossa hän opiskeli vuosina 1886  1890 <a href="carl jahn.html">Carl Jahnin </a>ja <a href="fredrik ahlstedt.html">Fredrik Ahlstedtin </a>johdolla. Syksyllä 1890 Halonen suuntasi Pariisiin opiskellakseen <a href="academie julian.html">Académie Julianissa</a>, <a href="academie colarossi.html">Académie Colarossissa </a>ja <a href="paul gauguin.html">Paul Gauguinin</a> oppilaana. Pariisissa Halonen vietti vuodet 1890  1894 vieraillen ja maalaten toisinaan myös <a href="suomen matkat.html">Suomessa</a>. Ranskan vuosinaan Halonen tutustui <a href="taiteilijakollegat.html">taiteilijakollegoihin </a>ja imi vaikutteita <a href="esikuvat.html">esikuviltaan</a> sekä aikansa <a href="kv taidevirtaukset.html">kansainvälisistä taidevirtauksista</a>. Pariisissa hänen opettajinaan toimivat <a href="lefebvre.html">Jules Lefébvre</a> ja <a href="constant.html">Benjamin Constant</a> (Académie Julian) sekä edellä mainittu Paul Gauguin.1</p>
<p>Pekka Halosen taiteen keskiössä ovat <a href="suomalaiset maisemat.html">suomalaiset maisemat</a> ja <a href="luonnon lähikuvat.html">luonnonlähikuvat</a> sekä <a href="kansankuvaus.html">kansankuvaus</a>. Halonen on tunnettu erityisesti <a href="lumiset talvimaisemat.html">lumisista talvimaisemistaan</a>, joissa voidaan nähdä vaikutteita <a href="japonismi.html">japonismista</a>. Kansankuvauksissaan Halonen maalasi pääasiallisesti talonpoikaiselämää ja pyrki ihmisen ja luonnon välisen harmonian kuvaamiseen.2 Tyylillisesti Halosen taide tukeutuu <a href="realismi.html">realismiin</a> ja <a href="naturalismi.html">naturalismiin</a>, mutta se sisältää värienkäytössä ja sommittelussa havaittavaa tyylittelyä. 1910-luvulla Halonen kiinnostui <a href="kolorismi.html">kolorismista</a> ja voimakkaasta sivellintekniikasta. Nämä toivat hänen taiteeseensa <a href="impressionismi.html">impressionistisia</a> sävyjä sekä uusia aiheita kuten <a href="alastontutkielmat.html">alastontutkielmia</a>. Vuosikymmenen puolessavälissä Halosen koloristinen innostus tyyntyi ja hän palasi vähitellen hillitympään värimaailmaan sekä luonnonmukaiseen maisemamaalaukseen. Halonen kuului <a href="nuori suomi.html">Nuoren Suomen</a> piiriin ja hän linkittyy tuotantonsa puolesta myös <a href="kansallisromantiikka.html">kansallisromantiikan</a> ja <a href="karelianismi.html">karelianismin</a> taiteilijoihin.</p>
<h2>Taiteilijan linkittyminen paikkaan</h2>
<p>Pekka Halonen linkittyy Kuhmoisiin 1910-luvulta lähtien, jolloin hän vieraili perheineen vaimonsa <a href="maija halonen.html">Maija Halosen</a> veljen kesäasunnolla sekä taiteilijan ystävän, toimittajan ja kirjailijan <a href="lauri hannikainen.html">Lauri Hannikaisen</a> <a href="tehinniemi.html">Tehinniemen</a> huvilalla. Nämä Kuhmoisten retket painottuivat pääasiallisesti <a href="paijanne.html">Päijänteen</a> järvimaisemiin.3</p>
<p>Vuonna 1915 Akseli Gallen-Kallelan 50-vuotispäivillä Lauri Hannikainen kertoi Pekka Haloselle Kuhmoisten <a href="puukkoinen.html">Puukkoisten kylässä</a> sijaitsevasta Kivikoskesta, joka sijaitsi syrjässä erämaamaisen luonnon keskellä.4 Halonen kiinnostui rauhallisesta, <a href="kalakanta.html">kalarikkaasta</a> paikasta ja vuokrasi vuonna 1916 Kivikosken myllärin tilaan kuuluneen <a href="myllytorppa.html">myllytorpan</a> viereisen <a href="aitta.html">aitan</a>. Tästä lähtien Halosista tuli vakituisia Kivikosken kesäasukkaita. Pian perhe siirtyi aitasta samaan <a href="pihapiiri.html">pihapiiriin</a> kuuluneeseen myllytorppaan, jonka Haloset lunastivat myöhemmin omakseen. Kivikosken myllytorppa aittoineen ovat yhä tänä päivänä Halosen suvun omistuksessa.5 </p>
<p>Halonen ihastui Kivikosken vaihteleviin <a href="salomaat.html">salomaihin</a>, jotka tarjosivat taiteilijalle kuvauskohteita jyrkkärinteisistä vuorista ja laajoista näköaloista kirkasvetisiin <a href="jarvet.html">järviin</a> ja kuohuviin <a href="kosket.html">koskiin.</a>6 Kivikoskesta muodostui Haloselle keskeinen maalauskohde, mutta sen lisäksi hän suosi kesäpaikan lähiympäristössä sijainneita korkeita paikkoja kuten <a href="lumminvuori.html">Lumminvuorta</a>, <a href="kotavuori.html">Kotavuorta</a>, <a href="myllyvuori.html">Myllyvuorta</a> ja Kirkkovehmasta. </p>
<h2>Teoksen maisema ja sen suhde paikkaan</h2>
<p>Vuonna 1922 valmistunut Kesäurheilua on maalattu Kivikoskella, jonka välittömässä läheisyydessä sijaitsee Halosen suvun kesäpaikka. Samaan pihapiiriin kuuluu Halosten omistaman torpan ja aitan lisäksi <a href="mylly.html">mylly</a>, <a href="saha.html">saha</a>, <a href="myllarin talo.html">myllärin talo</a> ja <a href="sauna.html">sauna</a>.</p>
<p>Kesäurheilua -teoksessa esiintyvä koski kivineen ja kosken keskellä oleva <a href="saareke.html">saareke</a> sijoittuvat <a href="kivijarvi.html">Kivijärven</a> ja <a href="koekeskinen.html">Koekeskisen</a> välissä olevalle alueelle. <a href="koskireitti.html">Koskireitti</a> on luokiteltu <a href="valtakunnallisesti arvokas rakennettu ymparisto.html">valtakunnallisesti arvokkaaksi kulttuurimaisemaksi</a>, joka <a href="ennallistus.html">ennallistettiin </a>luonnontilaan vuonna 1996. Kivikoski näyttäytyy yhä samankaltaisena kuin Pekka Halosen Kesäurheilua -maalauksessa, joskin kosken vesimäärä on tänä päivänä vähäisempi kuin 1920-luvulla.</p>
<h2>Teoksen kuvalliset elementit, rajaus, tyyli ja näiden pohjalta tehdyt tulkinnat</h2>
<p>Kesäurheilua -teoksessa kolme miestä vetää venettä ylös Kivikoskea. Maalaus oli kesän 1922 pääteos ja siinä esitetään modernia urheilua ja työntekoa ilman pyrkimyksiä myyttisen suomalaisuuden kuvaukseen.7 Kesäurheilua -teoksessa toteutuu Halosen ihmiskuvauksille tyypillinen ihmisen ja luonnon välisen harmonisen vuorovaikutuksen kuvaaminen, jossa maisema ja siihen asetetut henkilöt muodostavat yhtenäisen kokonaisuuden.8 Pyrkimys kuvata ihmisen ja luonnon välistä harmonista suhdetta johti mitä luultavimmin siihen, että Halonen rajasi kosken varressa sijainneen myllyn, sahan ja kosken keskellä kulkeneen <a href="tukkiranni.html">tukkirännin</a> ulos kuva-alasta. Teoksen ihmishahmojen silmien viitteellinen kuvaus on niin ikään Halosen taiteelle ominainen piirre, johon kytkeytyi taiteilijaa kiinnostaneita visuaalisia, filosofisia ja uskonnollisia kysymyksiä.9 Teoksen sommittelu, jossa takimmainen poika sijoittuu maalauksen yläreunaan, viittaa impressionistiseen traditioon.</p>
<h3>Painetut lähteet:</h3>
<p>Ahtola-Moorhouse (2008)</p>
<p>https://jykdok.linneanet.fi/cgi-bin/Pwebrecon.cgi?BBID=1085593</p>
<p>Halonen (1946)</p>
<p>https://jykdok.linneanet.fi/cgi-bin/Pwebrecon.cgi?BBID=364184</p>
<p>Heinänen, Seija (2011). Matkoja maisemaan  Akseli Gallen-Kallela ja Pekka Halonen Keski-Suomessa. Teoksessa: Tunne maisema (toim. Pauline von Bonsdorff, Seija Heinänen ja Virpi Kaukio). Maahenki Oy. Helsinki. </p>
<p>Lindström (1957)</p>
<p>https://jykdok.linneanet.fi/cgi-bin/Pwebrecon.cgi?BBID=468232</p>
<p>von Bonsdorff (2008)</p>
<p>https://jykdok.linneanet.fi/cgi-bin/Pwebrecon.cgi?BBID=1085593</p>

