<p><b>Sumiaisten kirkko</b></p>

<p>Laukaan emäseurakuntaan kuuluneet Sumiaisten kyläläiset saivat luvan rukoushuoneen rakentamiseen toukokuussa vuonna 1800 (1).
Rakennussopimus oli kuitenkin solmittu jo saman vuoden helmikuussa kruunupyyläisen rakennusmestari Anders Malanderin (1771–1809) kanssa.
Rakennushanke oli ollut Sumiaisissa aktuellina ainakin jo syyskuusta 1797 lähtien (2).</p>

<p>Anders Malanderin kanssa tehty rakennussopimus on säilynyt Jämsän kirkonarkiston asiakirjamateriaalin joukossa (1). Helmikuussa vuonna 1800
laaditun sopimuksen mukaan Malander sitoutui rakentamaan Sumiaisten kirkon eli rukoushuoneen 50 riikintaalerin rahapalkkiota vastaan.
Lisäksi rakennusmestarille maksettaisiin kyydit yhdellä hevosella sekä jokaiselta rakentamiseen osallistuvalta savulta kaksi kappaa rukiita,
kolme markkaa (2) voita sekä leipää. Malanderilla olisi myös ylläpito rakennustöiden ajan. Rukoushuoneen pystyttäminen oli tarkoitus aloittaa
tulevana keväänä niin aikaisin kuin vain oli mahdollista (3).</p>

<p>Rakennusmestari Malanderin kerrotaan tehneen itse kirkon pohjakaavapiirustuksen. Säilyneet piirustus käsittää kahdeksankulmaisen
pyörökirkon pohjakaavan. Alttari sijaitsee kirkon itäpäädyssä väliseinää vasten. Alttarin molemmille puolille on merkitty oviaukot
väliseinän takana olevaan sakaristoon, joka asettuu hieman kapeampana muotona itäseinän jatkeeksi. Sakaristosta johti kulku alttarin
yläpuolelle sijoitettuun saarnatuoliin (1). Länsipäädyssä sakaristoa vastapäätä oli tilava eteinen. Kirkon pohjois- ja eteläpuolelle on
merkitty pyöristetyt portaat. Pääsisäänkäynti on kaiketi tarkoitettu tapahtuvan länsipäädyn eteisen kautta.</p>

<p>Kirkon fasadipiirros on vuodelta 1844. Piirroksen on laatinut koskimestari J. Westerlund ja se tehtiin kirkon laajennusta suunniteltaessa (1).
Kirkkoa kattaa kupoli, jonka yläosasta kohoaa matala, kupukattoinen lanterniini. Kuusikulmaiseksi merkityn lanterniinin päältä nousee pallojalalla
seisova risti ja viirinsalko. Kirkon ikkunat olivat symmetrisesti koillis-, kaakkois-, luoteis- ja lounaisseinillä ja ne olivat yläosastaan
pyöristetyt. Etelä- ja pohjoispuolen porrasrakenteiden tilalle on nyt lisätty matalakattoiset eteiset.2</p>

<p>Rakennusmestari Anders Malanderista itsestään tiedetään vain vähän. Hän oli kotoisin Pohjanmaalta Kruunupyystä ja hänet mainitaan vuonna
1796 kirkonkirjoissa rakennusmestarikisällinä.1 Hän työskenteli vuonna 1794 kirkonrakentajasuku Rijfien johtamassa Kokkolan kaupungin kirkon
korjaustyössä (2). Oletettavaa onkin, että Malander sai oppinsa Rijfeiltä ja oli ehkä tullut heidän mukanaan Laukaan kirkon ja pappilan
rakennustyömaille (3). Laukaan kirkon ja pappilan rakentamisesta aiheutunut riitatilanne piti Rijfit sidoksissa Laukaaseen aina 1800-luvun
alkuvuosiin saakka. 1800-luvun alkuvuosina Rijfit pystyttivät myös Uuraisten kirkkoa, joten he vaikuttivat Keski-Suomessa Sumiaisten
kirkon suunnittelu- ja rakennusprosessin aikoihin.</p>

<p>Sumiaisten kahdeksankulmainen pyörökirkko oli laatuaan ensimmäinen Suomessa. Kirkkotyypin miltei välitön seuraaja oli Jacob Rijfin suunnittelema
Vimpelin kaksitoistakulmainen pyörökirkko vuodelta 1806. Näiden molempien pyörökeskiöiden tai pyörökirkkojen lähtökohtana on pidetty Ruotsin kuningas
Kustaa III:n (1746–1792) hoviarkkitehti Louis Jean Desprez´n (1737–1804) laatimia Hämeenlinnan kirkkosuunnitelmia aivan 1780-luvun lopulta (1).</p>

<p>Vuonna 1802 valmistunut kirkko alkoi vähitellen rappeutua ja se tarvitsi aika ajoin korjausta. 1870-luvulla kirkko oli jo niin huonossa kunnossa,
että kokonaan uuden kirkon rakentamista pohdittiin.  Hanke koettiin kuitenkin liian kalliiksi ja lopulta päädyttiin vanhan kirkon perusteelliseen
korjaamiseen (1). Kirkon korjaus- ja muutospiirustukset laati Vaasan läänin arkkitehti Ernst Theodor Granstedt (1842–1927) (2). Rakennustöiden
aloittamista jouduttiin kuitenkin rahavarojen puuttuessa siirtämään vielä vuosilla. Korjausurakka alkoi vasta vuonna 1888, kun rakennustöiden
johtoon valittiin rakennusmestari Erik Johan Holpainen. Työt saatiin päätökseen seuraavana vuonna.3</p>

<p>Käytännössä on tarkkaan ottaen varsin mahdotonta määritellä, oliko kysymys lopulta kokonaan uuden kirkon rakentamisesta vai ainoastaan vanhan
kirkon perusteellisesta korjaamisesta laajentamalla sen kahdeksankulmaista perusrakennetta neljällä uudella ristivarrella. Kirkon alkuperäinen
kahdeksankulmainen muoto näet säilyi ja se muodostaa nykyisen ristikeskuksen. On muistettava, että jo vanhan kirkon länsipäädyn eteinen,
itäpäädyn sakaristo ja ennen vuotta 1844 pohjois- ja eteläseinien jatkeeksi tehdyt eteiset olivat jo muodostaneet korjauksen jälkeen aikaan
saadun sisäviisteisen ristikirkon pohjakaavan. Lisää istumapaikkoja saatiin rakentamalla uusiin ristivarsiin lehterit.</p>

<p>Kirkon entiset kattorakenteet uudistettiin korjauksen yhteydessä perusteellisesti. Komea kupoli korvattiin matalammalla kattorakenteella ja
aiemman kuusikulmaisen matalan lanterniinirakenteen tilalla on nyt kahdeksankulmainen, ikkunoilla varustettu kupukattoinen lanterniini. Sisätiloissa
sakaristo säilytti oman paikkansa itäpäädyn jatkeena. Saarnatuoli siirrettiin hieman valoisammalle paikalle kirkon koillisviisteeseen ikkunan edustalle.
Uusklassistista tyylisuuntaa edustava saarnatuoli on vuodelta 1811 ja sen on veistänyt Uudestakaarlepyystä kotoisin ollut nikkari ja rakennusmestari
Johan Kantlin (1770–1839), joka liittyi oleellisesti Rijfien kirkonrakentajaryhmään. Hän oli nimittäin suvun tunnetuimman jäsenen Jacob Rijfin
(1753–1808) vävy ja ilmeisen taitava veistäjä (1).</p>

<p>Koska kirkonrakennusmestari Anders Malanderin kanssa tehtyyn sopimukseen ei kuulunut saarnatuolin tekeminen saattaa olla mahdollista, että Sumiaisten
saarnatuolin piirustukset olivat Jacob Rijfin käsialaa ja tilattu kirkkoa varten jo ennen Jacob Rijfin ja tämän pojan vuonna 1808 tapahtunutta
odottamatonta kuolemaa. Saarnatuolin hankinnan tullessa sittemmin rahavarojen karttuessa ajankohtaiseksi olisivat sumiaislaiset lähestyneet
asiassa Johan Kantlinia, joka tuolloin ainoana edusti enää Rijfien rakennusmestareita ja loppuunsaattoi ilmeisesti joitakin heidän projektejaan.
Sumiaisten saarnatuoli on tyypillinen Rijf-saarnatuoli.</p>

<p>Kirkon uusgoottilaista tyyliä edustava alttarilaite on vuosien 1888–1889 rakennustöiden yhteydestä. Kristuksen Ylösnousemusta esittävän alttaritaulun
on maalannut Widolfa von Engeström-Ahrenberg (1845–1914) vuonna 1891. Sakaristossa oleva tuntemattoman maalarin maalaama vanha alttaritaulu esittää
Jeesuksen kastetta. Se lahjoitettiin kirkkoon vuonna 1828 (1).</p>

<p>Sumiaisten kaksikerroksinen kellotapuli on vuodelta ja sen on rakentanut Rautalammin pitäjän Hankasalmen kappelista kotoisin ollut rakennusmestari
Isak Hänninen. Tyylillisesti kellotapuli edustaa myöhäistä uusklassismia. Piirustukset laadittiin Suomen intendentinkonttorissa vuonna 1846 ja ne
hyväksyttiin seuraavana vuonna. Seurakuntalaiset olisivat kuitenkin halunneet rakentaa tapulinsa kaustislaisen kirkonrakennusmestari Heikki
Kuorikosken laatimilla konseptipiirustuksilla (1).</p>

<p>Kellotapulin alakerrassa säilytetään muutamia kirkossa olleita esineitä. Niistä mainittakoon esimerkiksi virsitaulu, lampetit, rahahaavi,
polvistumispalli sekä kirkonkello.</p>

<p><b>LÄHTEET JA KIRJALLISUUS</b></p>

<p><b>Lähdeluettelo</b></p>

<p>
1) Jokipii 1978, 50<br/>
2) Jokipii 1978, 49<br/>
3) Rakennussopimus 8.2.1800. Asiakirjakokoelmassa Muut saapuneet asiakirjat. II Eh 1. JämKa<br/>
4) 1 markka = ½ naulaa = 212,56g. Vanhat mitat, ks. <a href="http://fi.wikipedia.org/wiki/Vanhat_suomalaiset_mittayksik%C3%B6t#Painomitat"></a><br/>
5) Rakennussopimus 8.2.1800. II Eh 1. JämKa<br/>
6) Ilmenee pöytäkirjoista 14.3.1858 § 1; 6.12.1863 § 4; 13.3.1864 § 3 ja 24.4.1864 § 1. SumKa<br/>
7) Klemetti 1936, 154; Pöykkö 1978, 465<br/>
8) Vanha kirkon mittatiedoista tarkemmin, ks. Pöykkö 1978, 466<br/>
9) Vihityt 9.12.1796. Kruunupyy. HisKi. SSS<br/>
10) Esim. Pöykkö 1978, 480 ja viite 101<br/>
11) Ks. tässä yhteydessä myös Klemetti 1936, 153<br/>
12) Knapas 2004, 14–15  ja 16 (kuvat 9-10); Klemetti 1936, 154–155<br/>
13) Pöykkö 1978, 471<br/>
14) Pöykkö 1978, 473; Granstedtista tarkemmin, ks. Pöykkö 1978, 479–480<br/>
15) Pöykkö 1978, 473–475, 477<br/>
16) Pöykkö 1978, 476–477 ja viite 88; Kantlinin henkilöhistoriasta tarkemmin, ks. Smeds 2009, 23–25 ja 54–55
</p>

<p><b>Lyhenteet</b></p>

<p>SSHY = Suomen Sukuhistoriallisen yhdistyksen digitaaliarkisto <a href="http://www.digiarkisto.org/sshy/index.htm"></a></p>

<p><b>Painamattomat lähteet</b></p>

<p>JyMA = Jyväskylän maakunta-arkisto, Jyväskylä.</p>

<p>JämKa = Jämsän kirkon arkisto<br/>
Muut saapuneet asiakirjat. II Eh 1</p>

<p>SumKa = Sumiaisten kirkon arkisto<br/>
Kalustoluettelo 1821–1827. I Aa 3</p>

<p>SSS = Suomen Sukututkimusseura <a href="http://www.genealogia.fi"></a></p>

<p>HisKi = historiakirjojen hakuohjelma <a href="http://hiski.genealogia.fi/hiski?fi"></a></p>

<p>SumKa = Sumiaisten kirkon arkisto<br/>
Pitäjänkokousten pöytäkirjoja 1810–1870. SSHY</p>

<p><b>Lähde- ja viitekirjallisuus</b></p>

<p>Cleve, Nils, 1968. Suomen rokokoon ja uusklassismin taideaarteita. Toim. Istvan Rácz. Helsinki.<br/>
Jokipii, Mauno, 1978. <i>Sumiaisten seurakunnan synty</i>. Sumiaisten kirja. JYY:n kotiseutusarja N:o 15. Jyväskylä.<br/>
Jäppinen, Jussi – Voutilainen, Heli-Maija, 2002. Keski-Suomen kirkot. Jyväskylä.<br/>
Klemetti, Heikki, 1936. Suomalaisia kirkonrakentajia 1800-luvulla. Porvoo.<br/>
Knapas, Marja Terttu, 2004. <i>Tavastehus kyrka och dess tillkomsthistoria</i>. Finskt museum 2003. Finska fornminnesföreningen. Vammala.<br/>
Kydén, Tarja, 1998. Suomen intendentinkonttorin kirkkoarkkitehtuuri 1810-1824. Kustavilainen perinne ja suuriruhtinaskunnan uusi rakennushallinto. Jyväskylä.<br/>
Känsälä, Risto, 1998. <i>Maankuulut Kuorikosket - kirkonrakentajien suku ja toiminta</i>. Kuorikosket puukirkkojen mestarit. Kansanmusiikki-instituutin julkaisuja KIJ 49. Kokkola.<br/>
Lilius, Henrik – Sinisalo, Antero, 1970 (toim.). Kauneimmat kirkkomme. Suomalaista kirkkoarkkitehtuuria keskiajalta nykypäivään. Jyväskylä.<br/>
Lukkarinen, Ville, 1998. <i>Kuorikoskien kirkot ja eurooppalainen rakennustaide</i>. Kuorikosket puukirkkojen mestarit. Kansanmusiikki-instituutin julkaisuja KIJ 49. Kokkola.<br/>
Mäkelä, Paula, 2002. Lehtimäen kirkko - 200 vuotta. Jyväskylä.<br/>
Pettersson, Lars, 1985. <i>Kyrkor och klockstaplar i svenska Österbotten</i>. Svenska Österbottens historia V. Vasa.<br/>
Pettersson, Lars, 1989. Kirkkojen rakentaminen 1800-luvun alkuvuosikymmenille. ARS Suomen taide 4. Keuruu.<br/>
Pöykkö, Kalevi, 1978. <i>Sumiaisten kirkot</i>. Sumiaisten kirja. JYY:n kotiseutusarja N:o 15. Jyväskylä.<br/>
Smeds, Lars, 2009. Kyrkobyggarna Rijf. Thomas – Jacob – Carl. En släktkrönika – släktutredning. Vasa.</p>