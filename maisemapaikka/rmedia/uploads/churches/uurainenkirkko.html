<p><b>Uuraisten kirkko</b></p>

<p>Kuukkajärven eli Uuraisten kylän asukkaat saivat vuonna 1801 luvan rukoushuoneen rakentamiseen (1). Toiveena oli ollut, että rukoushuone rakennettaisiin
Laukaan kirkon muotoiseksi (<i>det Bönehuuset blir i form af Laucas kyrka</i>) (2). Kuuluisan kirkonrakentaja Jacob Rijfin (1756–1808) vuosina 1793–1795
rakentama Laukaan kirkko oli keskeisesti korostettu sisäviisteinen ristikirkko, jonka keskeltä kohosi mahtava keskustorni. Tukholman yli-intendentinvirasto
(YIV) oli laatinut tarvittavat piirustukset, joihin rakennusmestari Rijf teki huomattavia muutoksia. Ne liittyivät ennen kaikkea kirkon pohjakaavaratkaisuun
sekä torniin, joka tehtiin Rijf-suvun kirkonrakentajille tyypilliseen tapaan kirkonkellojen sijaintipaikaksi. Laukaan kirkon tarkempia rakennusteknisiä
yksityiskohtia ei juuri tämän enempää tunneta, sillä kirkko paloi tuhopolton seurauksena vuonna 1831.</p>

<p>Näyttävän ulkomuodon omannut Laukaan kirkko oli kaiketi tehnyt seurakuntalaisiin vaikutuksen, sillä myös uuraislaiset ottivat rakennusmestarikseen
Jacob Rijfin (1). Uuraisten alun perin vaatimattomaksi rukoushuoneeksi kaavaillun pyhätön rakennustöiden etenemistä ei voi seurata asiakirjoista,
sillä ne ovat kadoksissa. Myös hanketta varten laaditut piirustukset ovat hukkateillä, mutta kirkon arkkitehtonisten yksityiskohtien puolesta
niiden tekijäksi voidaan epäillä Jacob Rijfiä. Mistään vaatimattomasta saarnahuoneesta ei kuitenkaan voida puhua, sillä valmistuttuaan pyhättö
täytti kaikki varsinaisen kirkkorakennuksen kriteerit. Käyttökuntoiseksi kirkko oli valmistunut viimeistään vuoden 1805 aikana (2). Vuosien 1850 ja
1861 pöytäkirjoissa vuosi 1805 mainitaan kirkon rakennusvuotena (3). Täydennystöitä tehtiin kuitenkin vuonna 1806 ja osin vielä tuonkin jälkeen (4).</p>

<p>Alkuperäiseltä asultaan Uuraisten kirkko oli tasavartinen ja sisäviisteinen ristikirkko. Kirkon mittasuhteista tiedetään vain, että sen ympärysmitta
oli 160 kyynärää eli n. 95 metriä ja kattolistakorkeus oli 10 kyynärää eli 5,9 metriä (1). Jokaisessa ristivarressa oli kaksi ikkunaa, joiden lisäksi
kirkkosaliin tuli valoa sisäviisteissä olevien ikkuna-aukkojen kautta. Myös sakaristossa sen itäseinässä oli yksi ikkuna. Ristivarsia kattoi aumakatto.
Kirkon keskeltä kohosi suuri, kahdeksankulmainen keskustorni, jonka kupukaton päällä oli pienempi lanterniini. Keskustornissa sijaitsivat myös vuosina
1832 ja 1857 hankitut kirkonkellot (2). Perusratkaisultaan kirkko muistutti siten hyvin paljon Jacob ja Carl Rijfin rakentamia Kortesjärven (1792) ja
Himangan (1792, 1794–1795) kirkkoja. Tornin matala jalustarakenne viittaa erityisesti Kortesjärven lisäksi myös Jacob Rijfin tekemään Luodon kirkon
suunnitelmaan (n. 1785). Rakennusvaiheessa suunnitelmia muutettiin ja Luodon kirkon torni sai kahdeksankulmaisen attikarakenteen lisäksi myös
kellohuoneen päälle sijoitettu lanterniinin, jollainen esiintyi Oravaisten (1792) kirkkosuunnitelmassa ja kuvausten mukaan myös Laukaan vuonna
1831 palaneessa kirkossa. Ratkaisua käytettiin säilyneen ulkokuvan perusteella myös Uuraisilla.</p>

<p>Uuraisten kirkon sisäjäsentelystä voidaan tarkemman kuva- ja asiakirjamateriaalien puuttuessa esittää vain arvailuja. Ristivarsia lienee kattanut
matalat tynnyriholvit ja ristikeskuksen katteena on varmaankin ollut Rijfeille tyypillinen laakea sisäkupoli. Saarnatuoli on kaiketi ollut tutulla
paikallaan ikkunan edustalla kirkon koillisviisteessä. Alttari on kuvien perusteella sijainnut kirkon itäpäädyssä väliseinää vasten. Väliseinän takana
oli sakaristo.</p>

<p>Vuonna 1850 alttaritauluksi hankittiin Carl Fredrik Blomin (1791–1855) maalaama Ristiinnaulittu (1). Myös vanhan alttarikehän maalaukset olivat hänen
käsialaansa (2). Vuoden 1998 sisäkorjauksen yhteydessä otetuista kuvista ilmenee, että hänen alttariseinään maalaamansa draperiamaalaus on vielä laudoituksen alla (3).</p>

<p>Asiakirjojen kautta käy ilmi, että kirkko pysyi suhteellisen hyvässä kunnossa aina 1870-luvulle saakka. Huolta aiheutui aika ajoin kirkon kivijalasta ja
keskustornista. Viimeksi mainittua ei niinkään rasittanut kellojen soitto vaan tornissa olleet vuotavat ääniluukut, mitä kautta sadevesi pääsi sisään ja
vahingoitti kattorakenteita. Vaikka kirkko ja torni läpäisivät tarkastuksen vielä marraskuussa vuonna 1876, uuden kellotapulin rakentamista ehdotettiin
jo kahden vuoden kuluttua (1).</p>

<p>Erillisen kellotapulin rakennussopimus solmittiin vuonna 1881 kaustislaisen Juho Jaakko Kuorikosken (1841–1918) kanssa (1). Ensimmäisen tapulisuunnitelman
oli laatinut Juho Jaakon isä Jaakko Kuorikoski (1807–1880) vuonna 1879 (2). Tapuli rakennettiin kuitenkin arkkitehti Carl Alfred Cavén (1836–1912) laatimien
piirustusten mukaisesti ja se valmistui vuonna 1882. Tapulin valmistuttua rakennusmestari laudoitti kirkon keskustornin, jota ei muutoin voitu estää
vuotamasta. Kuorikoskelle annettiin valta tehdä tornin laudoitustyö parhaimman ymmärryksensä mukaan (3). Uuraisten tornityön jälkeen Kuorikoski uudisti
Rijfien rakentaman Kortesjärven kirkon keskustornin (1883) (4).</p>

<p>Kirkonrakennusmestari Jacob Rijfin rakentama kirkko korjattiin ja uusittiin perusteellisesti vuonna 1904. Kirkkoa purettiin ja kasattiin numeroitujen
hirsien avulla uudelleen. Kivijalka kunnostettiin ja kirkko sai uuden sisustuksen. Myös kattorakenteet uusittiin täysin. Kirkon suuri keskustorni
purettiin kokonaan ja sen tilalle tehtiin kirkon kattorakenteita vähemmän kuormittava kattolyhty. Tässä yhteydessä kirkko sai uudet jugendtyyliset
piirteensä. Kirkon uudet korjaus- ja muutospiirustukset oli laatinut J. Wigren vuonna 1902. Rakennustöitä valvoi arkkitehti Yrjö Blomstedt (1871–1912),
joka teki muutoksia Wigrenin piirustuksiin. Varsinaisena rakennusmestarina toimi pirkkalalainen Juha Kaisko.1</p>

<p>Uusi, täysin korjattu kirkko vastaa tilajäsentelynsä puolesta alkuperäistä ratkaisua. Saarnatuoli sijaitsee edelleen kirkon koillisviisteessä ja alttari
itäpäädyssä väliseinää vasten. Alttaritauluna on Natta Strengin vuonna 1914 maalaama Kristuksen kirkastus. Nykyisin kirkon kaikissa ristivarsissa on
lehterit lukuun ottamatta itäistä ristivartta. Kirkon urut ovat länsilehterillä.</p>

<p>Vanhan kirkon irtaimistosta on kirkossa muistona enää Rijfien veistotuotannolle tunnusomainen soikea ja rusettikoristeinen virsitaulu.
Koska rakennusmestari Jacob Rijf lahjoitti joissakin kirkonrakentamishankkeissaan seurakunnalle virsitaulun, lienee Uuraistenkin kustavilaistyylinen
virsitaulu hankittu kirkonrakentamisen yhteydessä. Samankaltainen virsitaulu on esimerkiksi Kortesjärvellä ja Tervolassa. Kirkon vanhaa esineistöä on
nähtävillä myös kirkon vieressä sijaitsevassa kotiseutumuseossa sekä kellotapulin alakertaan sijoitetussa pienessä hartaus- ja hiljentymistilassa.
Kotiseutumuseossa on nähtävillä vanhoja enkeliveistoksia sekä vanha kirkon risti.</p>

<p>Uuraisten kirkko tunnetaan Avointen sydänten kirkkona. Nimitys juontuu kirkon sisustuksessa toistuvasta sydänkoristeesta.
Niitä on laskettu olevan kirkossa yli tuhat kappaletta!</p>

<p><b>LÄHTEET JA KIRJALLISUUS</b></p>

<p><b>Lähdeluettelo</b></p>

<p>
1) Berndtson 1986, 450–452<br/>
2) Ptk 20.4.1800. II Ca 1. LauKa sekä II Ca 1. SaarKa. JyMA; Kuukkajärven anomus saada rakentaa rukoushuone kirkoksi. Saapunut 6.10.1800
Päätös annettiin 2.9.1801. Mh Krabbe KM:lle 18.2.1801. Liitteineen. JyMA MF FR 71. RA<br/>
3) <i>Sluteligen begärte Kuukajärvi traktens åboer, att i protocollet måtte intagas, att deras Bönehus vore af en allmänt känd Byggmästare Jacob Rif upfört i
form af kors kyrka, helt nytt och nog rymligt...</i> Ptk 9.6.1811. STO AD 133/74 1811. KA; Berndtson 1986, 452; Rijfien kirkonrakentajasuvun henkilöhistoriasta
tarkemmin, ks. Smeds 2009, 16–22<br/>
4) Rukoushuone oli käytössä joulukuussa 1805. Ptk 1.12.1805. II Ca 1. SaarKa. JyMA.; ks. myös Kallio (1972, 540), jonka mukaan kirkko oli valmis 1804<br/>
5) Ptkt 26.5.1850 ja 1.12.1861. II Ca 2. UuKa. JyMA; Vrt. Sinisalo 1993, 44<br/>
6) Ptk 28.9.1806 § 3. II Ca 1. SaarKa. JyMA<br/>
7) Ptk 11.10.1873. II Ca 3. UuKa. JyMA<br/>
8) Sinisalo 1993, 44; Jo vuonna 1810 tehtyä päätöstä kirkonkellon hankinnasta ei kaiketi toteutettu. Ptkt 28.9.1806 § 4 ja 15.3.1807 § 6. II Ca 1. SaarKa.
JyMA; Ptkt 23.9.1810 § 6, 27.12.1818 § 2, 26.9.1819 ja 15.1.1832 § 3. II Ca 1. UuKa. JyMA<br/>
9) Hanka 1997, C.F. Blomin henkilöhistoriasta, ks. Hanka 1997, 134–143<br/>
10) Hanka 1997, 313–315<br/>
11) Neg 1.98. Heikki Hanka 26.8.98. TAIKU<br/>
12) Ptkt 4.11.1876 § 1, 19.11.1876 § 1 ja 26.10.1876 § 1. II Ca 3. UuKa. JyMA<br/>
13) Juho Jaakko Kuorikosken henkilöhistoriasta tarkemmin, ks. Känsälä 1998, 39–41<br/>
14) Känsälä 1998, 49 (kuva ja kuvateksti)<br/>
15) Ptkt 24.10.1880 § 1, 2.4.1881, 17.4.1881, 23.7.1882 sekä 20.9. ja 19.11.1882. II Ca 3. UuKa. JyMA<br/>
16) Mäkelä 2002, 61; Laukkonen 1966, 119<br/>
17) Sinisalo 1993, 45
</p>

<p><b>Painamattomat lähteet</b></p>

<p>JyMA = Jyväskylän maakunta-arkisto, Jyväskylä</p>
<p>LauKa = Laukaan kirkon arkisto<br/>
Pöytäkirjat 1736–1842. II Ca 1</p>
<p>SaarKa = Saarijärven kirkon arkisto<br/>
Pitäjänkokousten pöytäkirjat 1788–1792 ja 1800–1809. II Ca 1</p>
<p>UuKa = Uuraisten kirkon arkisto<br/>
Pitäjän- ja kirkonkokousten pöytäkirjat 1809–1832. II Ca 1<br/>
Pitäjän- ja kirkonkokousten pöytäkirjat 1840–1869. II Ca 2<br/>
Pitäjän- ja kirkonkokousten pöytäkirjat 1872–1889. II Ca 3</p>
<p>KA = Kansallisarkisto, Helsinki</p>
<p>STO = Senaatin talousosasto<br/>
Uurainen (Kuukkajärvi) 133/74 1811</p>

<p><b>Lähde- ja viitekirjallisuus</b></p>

<p>
Cleve, Nils, 1968. Suomen rokokoon ja uusklassismin taideaarteita. Toim. Istvan Rácz. Helsinki.<br/>
Berndtson, Nils, 1986. Laukaan historia II. 1776-1868. Jyväskylä.<br/>
Hanka, Heikki, 1997. Kirkkomaalauksen traditio ja muutos 1720–1880. Carl Fredrik Blom murrosajan maalarina. Jyväskylä Studies in the Arts 54. Saarijärvi.<br/>
Jäppinen, Jussi – Voutilainen, Heli-Maija, 2002. Keski-Suomen kirkot. Jyväskylä.<br/>
Kallio, Reino, 1972. Vanhan saarijärven historia. Jyväskylä.<br/>
Känsälä, Risto, 1998. <i>Maankuulut Kuorikosket - kirkonrakentajien suku ja toiminta</i>. Kuorikosket puukirkkojen mestarit. Kansanmusiikki-instituutin julkaisuja KIJ 49. Kokkola.<br/>
Laukkonen, Ilmari, 1966. Kortesjärven historia. Seinäjoki.<br/>
Lilius, Henrik – Sinisalo, Antero, 1970 (toim.). Kauneimmat kirkkomme. Suomalaista kirkkoarkkitehtuuria keskiajalta nykypäivään. Jyväskylä.<br/>
Lukkarinen, Ville, 1998. <i>Kuorikoskien kirkot ja eurooppalainen rakennustaide</i>. Kuorikosket puukirkkojen mestarit. Kansanmusiikki-instituutin julkaisuja KIJ 49. Kokkola.<br/>
Mäkelä, Paula, 2002. Lehtimäen kirkko - 200 vuotta. Jyväskylä.<br/>
Pettersson, Lars, 1977a. Kirkonrakentajasuku Rijf. Rijf kyrkobyggarsläkten. Suomen rakennustaiteen museo - Finlands arkitekturmuseum 28.8.1977. Helsinki.<br/>
Pettersson, Lars, 1985. <i>Kyrkor och klockstaplar i svenska Österbotten</i>. Svenska Österbottens historia V. Vasa.<br/>
Pettersson, Lars, 1989. Kirkkojen rakentaminen 1800-luvun alkuvuosikymmenille. ARS Suomen taide 4. Keuruu.<br/>
Sinisalo, Hannu, 1993. Uurainen. Kuukan kappelista nykypäivään 1868–1993. Jyväskylä.<br/>
Smeds, Lars, 2009. Kyrkobyggarna Rijf. Thomas – Jacob – Carl. En släktkrönika – släktutredning. Vasa.<br/>
Wik, William, 1972. Bidrag till studiet av släkten Rijfs kyrkobyggarverksamhet. Vasa.<br/>
</p>