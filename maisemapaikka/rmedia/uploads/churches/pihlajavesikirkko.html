<b>Pihlajaveden kirkko</b>

<p>Pihlajaveden kirkkohanke käynnistyi vuonna 1778, jolloin Pihlajaveden talolliset anoivat lupaa oman kirkon rakentamiseen.
Koska kappelikirkon pystyttäminen olisi tullut liian kalliiksi, kyläläisille myönnettiin lupa vaatimattomamman saarnahuoneen pystyttämistä varten.
Pyhäkön vihkimistä suunniteltaessa kirkolliselle esivallalle ilmeni, että valmistunut rakennus vastasi ennemminkin kirkkoa kuin saarnahuonetta (1).</p>

<p>Varhaisimman tiedossa olevan kalustoluettelon mukaan Pihlajaveden kirkko rakennettiin vuonna 1781 (1). Koska kirkon viirissä on kuitenkin vuosiluku 1780,
lienee kirkko ollut jo tuolloin pääkohdiltaan suhteellisen valmiina. Tyylillisesti Pihlajaveden kirkko edustaa ns. lounaissuomalaista pitkäkirkkotyyppiä,
jonka kehittäjänä pidetään Längelmäeltä kotoisin ollutta Antti (Anders) Piimästä (1714–1775) (2). Kirkkotyypin tunnusomaisia piirteitä on tasaleveä runkohuone,
jonka molemmilla puolilla on symmetrisesti sijoitetut kapeat kylkiäiset. Kylkiäisten seinäkorkeus on sama kuin runkohuoneella, mutta niiden katonharjat ovat
kuitenkin runkohuoneen katonharjaa alempana. Länsipäädyn jatkeena on kellotapuli, jossa on lounaissuomalaisen kellotapulityypin mukaisesti neliömäinen pohjakerros,
kahdeksankulmainen kellokerros sekä barokkityyliä edustava sipulikupoli. Tapulityypin on katsottu saaneen ratkaisevia vaikutteita Turun tuomiokirkon 1600- ja 1700-luvuilla
tehdyistä torninpäätteistä (3).</p>

<p>Vuoden 1834 kalustoluettelo (1) mainitsee Pihlajaveden kirkon runkohuoneen pituudeksi 29 kyynärää (17,2 m) ja leveydeksi 22 kyynärää (13,1 m).
Runkohuoneen ja kylkiäisten seinäkorkeudeksi ilmoitetaan 6 kyynärää (3,6 m). Läpilukolliselle lyhytnurkalle salvottuja seiniä ei ole laudoitettu, mutta ne
ovat punamullatut. Kirkkoon johtaa kaksi ovea, joista toinen on eteläisen kylkiäisen päädyssä ja toinen kellotapulin länsiseinässä. Eteläovi lukittiin
sisältäpäin salvalla, mutta länsiovessa oli lukko. Kirkkoa kattaa ulkona lautakatto.</p>

<p>Ulkoarkkitehtuuria hallitsee kirkon länsipäädyn jatkeeksi salvottu sipulipäätteinen kellotapuli. Kalustoluettelon mukaan neliömäisen kellokerroksen
pohjapinta-ala on 8 x 8 kyynärää (4,6 x 4,6 m) ja se on 10½ kyynärää (6,2 m) korkea. Kellokerroksen korkeudeksi annetaan 19½ kyynärää (11,6 m). Kellokerroksen
päältä kirkon rautaviirin huippuun oli 9 kyynärää (5,3 m). Kokonaiskorkeudeksi saatiin siten 39 kyynärää (23,2 m). Tornissa oli alun perin kaksi kelloa, joista
toinen oli vuodelta 1781 ja toinen vuodelta 1802. Nykyisin tornissa on vain yksi kello. Kellotapulin pohjakerroksen sisätilassa on vaivaisukko. Ilmeisesti 1850-luvun
puolivälin tienoilla hankitussa vaivaisukossa on ollut sen silmiä liikuttava mekanismi.1</p>

<p>Runkohuonetta kattaa sisällä laakea, vuoden 1925 korjauksesta peräisin oleva holvikatto. Vaatimaton alttari sijaitsee kirkon itäpäädyssä ja saarnatuoli
koilliskulmassa sakariston edustalla. Kirkossa oli alun perin yhteensä kahdeksan ikkunaa, joista viisi oli isompaa ja kolme pienempää. Isompien ikkunoiden mitoiksi
ilmoitetaan 2 x 2 kyynärää (1,2 x 1,2 m) ja pienten 1½ x 1½ kyynärää (74 x 74 cm) kanttiinsa. Ikkunat sijoittuivat kirkkotilaan siten, että runkohuoneen pohjoisseinässä
oli kaksi isoa ikkuna-aukkoa ja samoin eteläseinässä kaksi. Eteläisen kylkiäisen sivuseinissä on lisäksi yhteensä kaksi pientä ikkuna-aukkoa ja itäseinällä alttarin
yläpuolella oli yksi iso. Itäseinän kaksi muuta ikkuna-aukkoa puhkaistiin vasta vuonna 1842. Kirkon kaikki ikkunat ovat segmenttikaarisia eli yläosaltaan lievästi
pyöristettyjä lukuun ottamatta myöhemmin tehtyä saarnatuolin ikkunaa, joka on nelikulmainen. Ikkunoissa oli pienet lyijypuitteiset lasiruudut (1).</p>

<p>Harmaakivikellarilla varustettu sakaristo sijaitsee runkohuoneen pohjoispuolen kylkiäisessä. Sen pituudeksi mainitaan 7 kyynärää (4,2 m) ja leveydeksi
7½ kyynärää (4,6 m). Sakaristossa oli yksi kirkon kahdeksasta ikkunasta, joka oli 1½ kyynärää (74 cm) kanttiinsa. Kirkkosalista sakaristoon johtavan oven korkeudeksi
annetaan 4 kyynärää (2,4 m) korkea ja leveydeksi kolme kyynärää (1,8 m). Kirkon eteläinen kylkiäinen on varustettu penkeillä.</p>

<p>Pihlajaveden kirkon rakennusmestarin nimi ei ilmene suoraan asiakirjoista. Tyylillisten piirteiden perusteella on kuitenkin päädytty olettamukseen,
jonka mukaan kirkon on suunnitellut Antti Piimäseltä oppinsa saanut eräjärveläinen Matti (Matthias) Åkerblom (1740–1819).1 Pihlajaveden kirkossa on Åkerblomille
tyypillisenä rakennusteknisenä yksityiskohtana barokkityylinen sipulikupoli, joka esiintyy muutamin variantein miltei kaikissa hänen rakentamissaan kirkoissa ja
kellotapuleissa. Attribuointia tukee lisäksi se, että Pihlajaveden kirkon persoonallinen räystäslistakoriste toistuu Åkerblomin rakentamassa Kuoreveden kirkossa sekä
hänen korjaamissaan Messukylän ja Sysmän kirkoissa (2).</p>

<p>Pihlajaveden kirkko muistuttaa pääpiirteiltään Åkerblomin suunnittelemaa ja vuonna 1781 rakennettua Kurun kirkkoa. Sen rakennustöitä johti Matti Åkerblomin sisarenpoika
Matti (Matts) Åkergren (1752–1839), joka toimi usein enonsa apuna rakennustöissä. On mahdollista, että Åkergren on ollut apupoikana myös Pihlajavedellä (1).</p>

<p>Kirkon rakennusajalta peräisin oleva saarnatuoli on sen porraskaidetta lukuun ottamatta myös Matti Åkerblomin tuotantoa (1). Saarnatuoli on kirkon tavoin ollut
alusta alkaen maalaamaton ja sen jalka on jostain syystä jäänyt laudoittamatta. Saarnatuolin koriosaa jakavat barokkiperinteiset peilit. Niissä esiintyvä pysty
suorakaidemuoto, jonka yläosan keskikohdasta nousee korotettu, puolipyöreä kaariaihe oli Åkerblomille usein toistuva koristemuoto ja se nähdään saarnatuolien lisäksi
myös hänen suunnittelemissaan alttarilaitteissa sekä lehterikaiteiden peileissä. Myös Matti Åkergren käytti samaa koristemotiivia omissa saarnatuoleissaan ja
alttarilaitteissaan.</p>

<p>Pihlajaveden kirkossa ei ole varsinaista alttarilaitetta tai alttaritaulua. Alttaripöytää koristaa vuonna 1920-luvulla suunniteltu puuristi. Kirkko on sidehirsien
profiloituja konsoleita sekä ulko-ovien vuorilautoja lukuun ottamatta koristeeton.</p>

<p>Pihlajaveden jo pahoin rapistumaan päässyt kirkko jäi pois käytöstä uuden kirkon valmistuttua vuonna 1871. Sen sisustusta ruvettiin purkamaan uuden kirkon rakennustarpeiksi
vuonna 1870. Kirkkoa alettiin kuitenkin vähitellen kunnostaa vuodesta 1923 lähtien aluksi kirkkoherra Väinö Suojamaan ja sittemmin tämän seuraajan Väinö I. Suomisen
aloitteesta. Veistonopettaja E.F. Lahti laati kirkon sisustamiseen tarvittavat piirustukset (1). Nykyisin Pihlajaveden erämaakirkkona tunnettu pyhättö toimii kesäisin suosittuna
vihkikirkkona. Siellä pidetään myös jumalanpalveluksia.</p>

<p><b>LÄHTEET JA KIRJALLISUUS</b></p>

<p><b>Lähdeluettelo</b></p>

<p>
1) Pihlajaveden kirkon perustamisesta tarkemmin, ks. Knapas 1998, 89; Pettersson 1989a, 327<br/>
2) Kal 1834. PihKa<br/>
3) Pettersson 1989a, 322; Antti Piimäsestä tarkemmin, ks. Pettersson 1989a, 322–323 ja Knapas – Nikula – Paatero 1989, 117<br/>
4) Pettersson 1989a, 310–313; Pettersson 1989b, 94–95; Lounaissuomalaisesta pitkäkirkosta tarkemmin, ks. Pettersson 1989a, 322–323<br/>
5) Kal 1834. PihKa<br/>
6) Knapas 1998, 101; Leppo 1967, 67 sekä saman teoksen hakemisto: Pihlajavesi<br/>
7) Kal 1834. Kuva 2-3. KA DA. PihKa; Pettersson 1989a, 328<br/>
8) Pettersson 1989a, 327; Knapas 1998, 91; Knapas – Nikula – Paatero 1989, 121; Åkerblomista tarkemmin, ks. Knapas 1997, 209–211.<br/>
9) Tilit 1796; Kal 1827. MesKa; Kuhmoisten kirkon rakentamiseen liittyvästä pöytäkirjasta ilmenee, että Åkerblomin kirkkotyö Sysmässä oli valmis.
Ptk 29.8.1784. KuhKa; Pettersson 1989a, 312 ja 327.<br/>
10) Pettersson 1989a, 327; Knapas 1998, 91; Åkergrenista tarkemmin, ks. Knapas 1997, 211; Knapas 1998, 93<br/>
11) Knapas 1998, 99<br/>
12) Kirkon kunnostamisesta tarkemmin, ks. Knapas 1998, 94–98
</p>

<p><b>Lyhenteet</b></p>

<p>
KADA = Kansallisarkiston digitaaliarkisto <a href="http://digi.narc.fi/digi"></a><br/>
SSHY = Suomen Sukuhistoriallisen yhdistyksen digitaaliarkisto <a href="http://www.digiarkisto.org/sshy/index.htm"></a>
</p>

<p><b>Painamattomat lähteet</b></p>

<p>
KuhKa = Kuhmoisten kirkon arkisto<br/>
Pitäjänkokousten pöytäkirjat 1772–1823. KA DA.
</p>

<p>
MesKa = Messukylän kirkon arkisto<br/>
Inventaarioluettelot 1827–1858. KA DA<br/>
Kirkonkassan tilikirja 1780–1825. KA DA
</p>

<p>
PihKa = Pihlajaveden kirkon arkisto<br/>
Kalustoluettelot 1834–1856. KA DA
</p>

<p>
TAIKU = Jyväskylän yliopiston taiteen ja kulttuurin tutkimuksen laitos, Jyväskylä<br/>
Kirkkotaiteen ja –arkkitehtuurin tutkimusinstituutti<br/>
Kallio, Jaana, 2000. Kirkkomaalari Johan Tilén. Pro gradu –tutkielma 2000
</p>

<p><b>Lähde- ja viitekirjallisuus</b></p>

<p>Knapas, Marja Terttu, 1997. <i>Tyrvännön kirkot</i>. Hattulan ja Tyrvännön kirkot. Suomen kirkot – Finlands kyrkor 20. Jyväskylä.<br/>
Knapas, Marja Terttu, 1998. <i>Pihlajaveden kirkot</i>. Keuruun ja Pihlajaveden kirkot. Suomen kirkot – Finlands kyrkor 21. Helsinki.<br/>
Knapas, Marja Terttu, – Nikula, Riitta, – Paatero, Kristiina, 1989. [Kirkkojen esittelytekstit teoksessa:]
Suomalainen puukirkko – Finnish wooden church. Suomen rakennustaiteen museo. Helsinki.<br/>
Leppo, Markus, 1967. Vaivaisukot. Porvoo.<br/>
Pettersson, Lars, 1956. Matti Åkerblom ja Pihlajaveden kirkko. Arkkitehti – Arkitekten 5-6 /1965.<br/>
Pettersson, Lars, 1979. Kaksikymmentäneljäkulmaisen ristikirkon syntyongelmia. Suomen muinaismuistoyhdistyksen aikakauskirja 79. Espoo.<br/>
Pettersson, Lars, 1989a. Kirkkojen rakentaminen 1800-luvun alkukymmenille. Ars Suomen taide 4. Keuruu.<br/>
Pettersson, Lars, 1989b. Suomalainen puukirkko. Wooden church architecture in Finland. Suomalainen puukirkko.
Finnish wooden church – Suomen rakennustaiteen museo. Helsinki.</p>