<h1>Maisemat</h1>

<p>Maisema on katsojasta jonkin matkan päässä oleva näkökenttämme rajaama tietty näkymä – avara tai tiettyyn paikkaan kohdistettu. Maisemat ryhmitellään luonnonmaisemiin ja kulttuurimaisemiin, joista viimeksi mainitut jaetaan maaseutua esittäviin maisemiin ja urbaaneihin kaupunkimaisemiin. Maisemissa on myös historiallista kerroksellisuutta.</p>
<p>Alkuperäisessä luonnonmaisemassa ei näy ihmisen jäljet. Suomessa ei juuri ole luonnonmetsää, vaan metsä on maatalouden (kaskeaminen, tervanpoltto, laiduntaminen, maanviljely) muokkaamaa kulttuurimaisemaa.</p>
<p>Lyhyesti määriteltynä maisema tarkoittaa aluetta sellaisena kuin ihmiset sen mieltävät ja jonka ominaisuudet ovat seurausta luonnon ja/tai ihmisen toiminnasta ja vuorovaikutuksesta.</p>

<h2>Maisemamaalauskohteet</h2>

<p>Maisemapaikka-palvelu linkittyy Jyväskylän taidemuseossa FT Seija Heinäsen Tunne maisema -tutkimus- ja näyttelyhankkeeseen (<a href="http://www.tunnemaisema.fi">www.tunnemaisema.fi</a>), jonka lähtökohtana oli Akseli Gallen-Kallelan ja Pekka Halosen Keski-Suomeen liittyvät maisemamaalaukset. Maisemakohteiksi valittiin Keuruun Huhkojärven rannalta taustamaisemansa saanut Akseli Gallen-Kallelan maalaus <a href="http://maisemapaikka.synapse-computing.com/fi/landscapes/research/rhtml/?url=http%3A//a199.myrootshell.com%3A8080/maisemapaikka/rmedia/uploads/landscapes/gallen-kullervon-kirous.html"> "Kullervon kirous"</a> (1897–1899) ja Pekka Halosen Kuhmoisten Kivikoskesta aiheensa saanut <a href="http://maisemapaikka.synapse-computing.com/fi/landscapes/research/rhtml/?url=http%3A//a199.myrootshell.com%3A8080/maisemapaikka/rmedia/uploads/landscapes/halonen-kesaurheilua.html">"Kesäurheilua"</a> (1922). Kivikoskella syyskuun alussa 2010 kuvatuissa valokuvissa näkyvät pari viikkoa aiemmin riehuneen myrskyn jäljet. Juurineen kaatuneita puita on sikin sokin.</p>
<p>Kolmas kohde on Wilho Sjöströmin <a href="http://maisemapaikka.synapse-computing.com/fi/landscapes/research/rhtml/?url=http%3A//a199.myrootshell.com%3A8080/maisemapaikka/rmedia/uploads/landscapes/pilvinen-paiva-teksti.html">"Pilvinen päivä"</a> -maalauksessa (1902) näkyvä <b>Viitasaaren Kymönkosken</b> suvantoa kuvaava maisema.</p>
<p>Maalauksia ja nykymaisemasta otettuja <a href="http://maisemapaikka.synapse-computing.com/fi/landscapes/photo/">kuvia</a> vertailemalla sekä tutkimustietoon tutustumalla on mahdollisuus tulkita paikan historiaa, kulttuurisia merkityksiä, maisemassa ja luonnossa tapahtuneita muutoksia sekä kyseisten maalareiden teoksen ja maiseman välistä suhdetta.</p>
<p>Maalauksissa maisemaksi tallentuu tietty luonnon maisema, näkymä. Taitelijaa rajaa elementtejä kuva-alueen ulkopuolelle. Hän tulkitsee maisemaa oman aikansa ja taiteen tradition näkökulmasta, omista lähtökohdistaan. Samalla tavoin katsoja tulkitsee taitelijan teosta omien kokemustensa ja tietonsa kautta.</p>