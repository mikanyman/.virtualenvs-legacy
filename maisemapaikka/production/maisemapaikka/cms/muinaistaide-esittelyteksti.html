<h1>Kalliokuvat ja kalliokuva-alueet</h1>

<p>Kalliokuvat voi jakaa kahteen pääluokkaan: kalliomaalaukset sekä kalliopiirrokset. Kalliomaalaukset ovat usein punaisella, valkealla, keltaisella tai mustalla värillä kiven tai kallionpintaan maalattuja tai puhallettuja<sup>1</sup> kuvia. Kalliopiirrokset ovat kiveen tai kallioon uurrettuja tai hakattuja kuvia. <sup>2</sup></p>
<p>Suomesta on löydetty vain kalliomaalauksia. Nämä kalliomaalaukset ovat punamullalla<sup>3</sup> pystysuoraan, usein ulospäin kallistuvaan usein veden äärellä sijaitsevaan rantakallioon maalattuja kuvia. Maalausten keskeisiä aiheita ovat: ihmishahmot eli antropomorfiset hahmot, eläinhahmot eli zoomorfiset hahmot sekä geometriset kuva-aiheet. Geometrisiä aiheita ovat mm. vinoristit, erilaiset kaariaiheet sekä verkkoaiheet.</p>
<p>Kalliomaalaukset ovat säilyneet nykyaikaan saakka suurelta osin niiden sijainnin ja sopivien olosuhteiden vuoksi. Kalteva, usein lippamainen kallio on suojannut maalauksia eroosiolta ja veden kuluttavalta vaikutukselta. Kalliolta alas valuva vesi on toisaalta myös kalliosta irtoavien mineraalien kanssa luonut maalausten ylle suojaavan mikroskooppisen ohuen kalvomaisen kerrostuman, silikakerroksen. Silikakerros muodostuu piioksidista ja sen erilaiset variaatiot eroavat toisistaan niin läpikuultavuuden kuin paksuudenkin suhteen. Silikakerroksen olemassaolo on yksi keskeinen tekijä, joka osoittaa sen alla olevan kalliomaalauksen aidosti esihistorialliseksi. <sup>4</sup></p>
<p>Kalliomaalauksille on vaikea antaa tarkkaa ajoitusta, sillä ne sijaitsevat kallionpinnassa eikä niiden läheisyydestä useinkaan ole tehty ajoittamista helpottavia irtolöytöjä, jotka olisivat todistettavasta samalta ajalta kuin maalaukset. <sup>5</sup></p>
<p>Kalliomaalauksia on pyritty ajoittamaan mm. rannansiirtymäkronologian avulla ja vertaamalla maalauspaikan ja alueen muiden jo ajoitettujen muinaisjäännösten sijaintikorkeuksia.<sup>6</sup> Yleisesti Suomen esihistoriallinen kalliomaalaustraditio ajoittuu neoliittiselle kivikaudelle noin 5000 eaa.-1500 eaa. Maalausten tekemisen on katsottu loppuneen varsin pian varhaismetallikauden alkuvaiheessa. Maalaustradition katoaminen osoittaa muutosta kulttuurissa ja uskomusjärjestelmässä sekä uskomuksissa, joihin kalliomaalaukset ja niiden tekeminen yleensä liitetään. <sup>7</sup></p>
<p>Suomesta ei olla löydetty muualla Fennoskandiassa<sup>8</sup> yleisiä kalliopiirroksia, minkä oletetaan johtuvan joko alueellisista kulttuurisista eroista. On myös mahdollista, etteivät Suomen graniittikalliot sopineet kunnolla kalliopiirrosten tekemiseen (Markku Raskin teoria). Hyvin todennäköistä on kuitenkin, että Suomesta vielä tullaan löytämään kalliopiirroksia. Pohjoisten alueiden kalliopiirrokset on yleensä tehty horisontaaliselle, laakealle kalliolle<sup>9</sup>. Tämänkaltaisia kallioita on Suomessa runsaasti, mutta jos niissä on ollut piirroksia, ne ovat oletettavasti joko tuhoutuneet ajan saatossa tai ovat kätkeytyneet erilaisen kasvuston ja maankerrostumien alle. Osoitus Suomen esihistoriallisten kalliopiirrosten olemassaolon mahdollisuudesta on Pohjois-Savossa pronssikautisen röykkkiöhaudan alta esiin kaivettu kallio, johon on hakattu kuppimaisia muodostelmia<sup>10</sup>, joita yleisesti on ajateltu tehdyn vasta rautakaudella. <sup>11</sup></p>

<p><small>
<sup>1</sup> <a target="_blank" href="http://www.bradshawfoundation.com/hand_paintings_rock_art.php">http://www.bradshawfoundation.com/hand_paintings_rock_art.php</a><br/>
<sup>2</sup> <a target="_blank" href="http://www.bradshawfoundation.com/glossary/index.php">http://www.bradshawfoundation.com/glossary/index.php</a><br/>
<sup>3</sup> ja <sup>4</sup> <a target="_blank" href="http://www.tiede.fi/artikkeli/680/mika_sailoi_kalliomaalaukset_">http://www.tiede.fi/artikkeli/680/mika_sailoi_kalliomaalaukset_</a><br/>
<sup>5</sup> Lahelma, A. 2007. ??? Uhritulia Valkeisaaressa? Kalliomaalauksen edustalla järjestettyjen kaivausten tuloksia ja tulkintaa. Aurinkopeura III, 49-82. [<a target="_blank" href="http://koti.welho.com/alahelm2/index_tiedostot/valkeisaari.pdf">PDF</a>]<br/>
<sup>6</sup> Seitsonen 2008, 78-79 (Rannansiirtymäajoitus-artikkeli); Lahelma 2008, 33-44.<br/>
<sup>7</sup> Lahelma 2008, 40-41 (Touch of Red).<br/>
<sup>8</sup> <a target="_blank" href="http://fi.wikipedia.org/wiki/Fennoskandia">http://fi.wikipedia.org/wiki/Fennoskandia</a><br/>
<sup>9</sup> ks. kuva-aineisto sivustolla: <a target="_blank" href="http://www.ismoluukkonen.net/kalliotaide/piirros/index.html">http://www.ismoluukkonen.net/kalliotaide/piirros/index.html</a><br/>
<sup>10</sup> <a target="_blank" href="http://www.nba.fi/fi/kulttuuriymparisto/arkeologinen_perinto/muinaisjaannosten_hoito/kohteita/rapola/kuppikivet">http://www.nba.fi/fi/kulttuuriymparisto/arkeologinen_perinto/muinaisjaannosten_hoito/kohteita/rapola/kuppikivet</a>;<br/>
&nbsp:&nbsp:&nbsp:<a target="_blank" href="http://www.anttolanseutu.fi/kerimaen_kuppikivet_ja_varhaisin_viljelys">http://www.anttolanseutu.fi/kerimaen_kuppikivet_ja_varhaisin_viljelys</a><br/>
<sup>11</sup> <a target="_blank" href="http://yrjoknuutinen.net/kynastani/kirjoituksia_kuppikivet.shtml">http://yrjoknuutinen.net/kynastani/kirjoituksia_kuppikivet.shtml</a>;
<a target="_blank" href="http://ethesis.helsinki.fi/julkaisut/hum/kultt/pg/perttola/lapinrau.pdf">http://ethesis.helsinki.fi/julkaisut/hum/kultt/pg/perttola/lapinrau.pdf</a>, s. 11 ; <a target="_blank" href="http://kulttuuriymparisto.nba.fi/netsovellus/rekisteriportaali/portti/default.aspx?sovellus=mjreki&taulu=T_KOHDE&tunnus=749010006">http://kulttuuriymparisto.nba.fi/netsovellus/rekisteriportaali/portti/default.aspx?sovellus=mjreki&taulu=T_KOHDE&tunnus=749010006</a>
</small></p>