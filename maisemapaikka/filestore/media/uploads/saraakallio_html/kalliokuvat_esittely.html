<h1>KALLIOKUVAT JA KALLIOKUVA-ALUEET</h1>
<p>Kalliokuvat voi jakaa kahteen pääluokkaan: kalliomaalaukset sekä kalliopiirrokset. Kalliomaalaukset ovat usein punaisella, valkealla, keltaisella tai mustalla värillä kiven tai kallionpintaan maalattuja tai <a target="_blank" href="http://www.bradshawfoundation.com/hand_paintings_rock_art.php">puhallettuja</a><sup>1</sup>  kuvia. <a target="_blank" href="http://www.bradshawfoundation.com/glossary/index.php">Kalliopiirrokset</a> ovat kiveen tai kallioon uurrettuja tai hakattuja kuvia.<sup>2</sup></p>
<p>Suomesta on löydetty vain kalliomaalauksia.  Nämä kalliomaalaukset ovat <a target="_blank" href="http://www.tiede.fi/artikkeli/680/mika_sailoi_kalliomaalaukset_">punamullalla</a><sup>3</sup> pystysuoraan, usein ulospäin kallistuvaan veden äärellä tai veden läheisyydessä sijaitsevaan rantakallioon maalattuja kuvia. Maalausten keskeisiä aiheita ovat: ihmishahmot eli antropomorfiset hahmot, eläinhahmot eli zoomorfiset hahmot ekä geometriset kuva-aiheet. Geometrisiä aiheita ovat mm. vinoristit, erilaiset kaariaiheet sekä verkkoaiheet.</p>
<p>Kalliomaalaukset ovat säilyneet nykyaikaan saakka suurelta osin niiden sijainnin ja sopivien olosuhteiden vuoksi. Kalteva, usein lippamainen kallio on suojannut maalauksia eroosiolta ja veden kuluttavalta vaikutukselta. Kalliolta alas valuva vesi on toisaalta myös kalliosta irtoavien mineraalien kanssa luonut maalausten ylle suojaavan mikroskooppisen ohuen kalvomaisen kerrostuman, <a target="_blank" href="http://www.tiede.fi/artikkeli/680/mika_sailoi_kalliomaalaukset_">silikakerroksen</a>. Silikakerros muodostuu <a target="_blank" href="http://www.tiede.fi/artikkeli/680/mika_sailoi_kalliomaalaukset_">piioksidista</a> ja sen erilaiset variaatiot eroavat toisistaan niin läpikuultavuuden kuin paksuudenkin suhteen. Silikakerroksen olemassaolo on yksi keskeinen tekijä, joka osoittaa sen alla olevan kalliomaalauksen aidosti esihistorialliseksi.<sup>4</sup></p>
<p>Kalliomaalauksille on vaikea antaa tarkkaa ajoitusta, sillä ne sijaitsevat kallionpinnassa eikä niiden läheisyydestä useinkaan ole tehty ajoittamista helpottavia <a href="">irtolöytöjä</a>, jotka olisivat todistettavasta samalta ajalta kuin maalaukset.<sup>5</sup></p>
<p>Kalliomaalauksia on pyritty ajoittamaan mm. <a href="ajoitusmetodit.html">rannansiirtymäkronologian</a> avulla ja vertaamalla maalauspaikan ja alueen muiden jo ajoitettujen muinaisjäännösten sijaintikorkeuksia <sup>6</sup>.  Yleisesti Suomen esihistoriallinen kalliomaalaustraditio ajoittuu <a href="">neoliittiselle kivikaudelle</a> noin 5000 eaa.-1500 eaa. Maalausten tekemisen on katsottu loppuneen varsin pian <a href="varhaismetalli.html">varhaismetallikauden</a> alkuvaiheessa. Maalaustradition katoaminen osoittaa muutosta kulttuurissa ja uskomusjärjestelmässä sekä uskomuksissa, joihin kalliomaalaukset ja niiden tekeminen yleensä liitetään.<sup>7</sup></p>
<p>Suomesta ei olla löydetty muualla <a target="_blank" href="http://fi.wikipedia.org/wiki/Fennoskandia">Fennoskandiassa</a> yleisiä kalliopiirroksia, minkä oletetaan johtuvan alueellisista kulttuurisista eroista <sup>8</sup>. On myös mahdollista, etteivät Suomen graniittikalliot sopineet kunnolla kalliopiirrosten tekemiseen. Hyvin todennäköistä on kuitenkin, että Suomesta vielä tullaan löytämään esihistoriallisia kalliopiirroksia. Pohjoisten alueiden kalliopiirrokset on yleensä tehty horisontaaliselle, laakealle kalliolle <sup>9</sup>. Tämänkaltaisia kallioita on Suomessa runsaasti, mutta jos niissä on ollut piirroksia, ne ovat oletettavasti joko tuhoutuneet ajan saatossa tai ovat kätkeytyneet erilaisen kasvuston ja maankerrostumien alle. Osoitus Suomen esihistoriallisten kalliopiirrosten olemassaolon mahdollisuudesta on Pohjois-Savossa pronssikautisen röykkiöhaudan alta esiin kaivettu kallio, johon on hakattu <a target="_blank" href="http://kulttuuriymparisto.nba.fi/netsovellus/rekisteriportaali/portti/default.aspx?sovellus=mjreki&taulu=T_KOHDE&tunnus=749010006">kuppimaisia muodostelmia</a><sup>10</sup>, joita yleisesti on ajateltu tehdyn vasta rautakaudella<sup>11</sup>.</p>
<br />
<h3>Viitteet:</h3>
<p><sup>1</sup><a target="_blank" href="http://www.bradshawfoundation.com/hand_paintings_rock_art.php">Bradshaw Foundation - hand paintings</a></p>
<p><sup>2</sup><a target="_blank" href="http://www.bradshawfoundation.com/glossary/index.php">Bradshaw Foundation - glossary</a></p>
<p><sup>3</sup><a target="_blank" href="http://www.tiede.fi/artikkeli/680/mika_sailoi_kalliomaalaukset_">Tiede-lehti 9.2.2007, Mikä säilöi kalliomaalaukset?</a></p>
<p><sup>4</sup><a target="_blank" href="http://www.tiede.fi/artikkeli/680/mika_sailoi_kalliomaalaukset_">Tiede-lehti 9.2.2007, Mikä säilöi kalliomaalaukset?</a></p>
<p><sup>5</sup><b>Lahelma, Antti</b> 2007. Uhritulia Valkeisaaressa? Kalliomaalauksen edustalla järjestettyjen kaivausten tuloksia ja tulkintaa. Aurinkopeura III, s. 49-82. <a target="_blank" href="http://koti.welho.com/alahelm2/index_tiedostot/valkeisaari.pdf">Linkki</a></p>
<p><sup>6</sup><b>Seitsonen, Oula</b> 2008, 78-79. Suomen kalliomaalausten kuva-aiheiden rannansiirtymäajoitus - tapaustutkimus Saimaalta ja Päijänteeltä.; Lahelma 2008, 33-44. A Touch of Red. Archaeological and Ethnographic Approaches to Interpreting Finnish Rock Paintings.</i> Iskos 15. Helsinki: Suomen muinaismuistoyhdistys ry. <a target="_blank" href="http://koti.welho.com/alahelm2/index_tiedostot/Page369.htm">Linkki</a></p>
<p><sup>7</sup><b>Lahelma, Antti</b> 2008, 40-41. A Touch of Red. Archaeological and Ethnographic Approaches to Interpreting Finnish Rock Paintings.</i> Iskos 15. Helsinki: Suomen muinaismuistoyhdistys ry. <a target="_blank" href="http://koti.welho.com/alahelm2/index_tiedostot/Page369.htm">Linkki</a></p>
<p><sup>8</sup><b>Lahelma, Antti</b> 2007, 34-36. Recent development in Finnish rock art research. Keski-Suomi 20. </p>
<p><sup>9</sup>ks. Skandinavian kalliopiirroksia käsittelevä kuva-aineisto <b>Ismo Luukkosen</b> <i>Suomen kalliomaalauksia</i> -sivustolla: <a target="_blank" href="http://www.ismoluukkonen.net/kalliotaide/piirros/index.html">Kalliopiirroksia</a></p>
<p><sup>10</sup>Museoviraston sivuston tieto <a target="_blank" href="http://www.nba.fi/fi/kulttuuriymparisto/arkeologinen_perinto/muinaisjaannosten_hoito/kohteita/rapola/kuppikivet">Kuppikivistä</a>; <i>Anttolan seutu</i> -sivuston tieto <a target="_blank" href="http://www.anttolanseutu.fi/kerimaen_kuppikivet_ja_varhaisin_viljelys">Kuppikivistä</a></p>
<p><sup>11</sup> <b>Yrjö Knuutisen</b> kirjoitus <a target="_blank" href="http://yrjoknuutinen.net/kynastani/kirjoituksia_kuppikivet.shtml">Kuppikivistä</a>;  <b>Wesa Perttolan</b> tutkielma <i>Lapinrauniot ja ennustava mallintaminen: menetelmän alustava kokeilu pienellä aineistolla</i>, 2005. Gradu. <a target="_blank" href="http://ethesis.helsinki.fi/julkaisut/hum/kultt/pg/perttola/lapinrau.pdf">Lapinrauniot, s. 11</a>; Museoviraston rekisteriportaalin tieto <a target="_blank" href="http://kulttuuriymparisto.nba.fi/netsovellus/rekisteriportaali/portti/default.aspx?sovellus=mjreki&taulu=T_KOHDE&tunnus=749010006">Siilinjärven lapinrauniosta</a></p>
