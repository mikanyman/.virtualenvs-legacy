<h1>PYHÄNPÄÄ II</h1>
<div class="tekija">Karoliina Järvinen, 2011 </div>
<br />
<div class="kuvateksti"><img src="akj_04102011_km_pyhanpaa1_paikka_kmseinama_04.jpg" class="img1" />
<p>Kuva: Karoliina Järvinen, 2011</p></div>
<br />
<h3>PAIKKA</h3>     <p>Paikan vaarallisuusaste: 4 </p>
<p><a href="pyhanpaa_alue.html">Pyhänpään kalliomaalausalue</a> sijaitsee vaikuttavan massiivisessa kalliorintamassa hyvin vaikeakulkuisella paikalla <a target="_blank" href="http://www.paikkatietoikkuna.fi/web/fi/kartta?zoomLevel=9&coord=419041.268_6835023.499&mapLayers=base_2+40+!default!,36+100+,15+100+&showMarker=true&forceCache=true">Pyhävuoren kallioalueen</a> pohjoisemmalla laidalla <a target="_blank" href="http://www.paikkatietoikkuna.fi/web/fi/kartta?zoomLevel=11&coord=419188.768_6835211.249&mapLayers=24+100+,15+100+&showMarker=true&forceCache=true">maljamaisen kalliotasanteen pohjukassa</a>.  Pyhänpään kalliotasanteet ovat kahdessa tasossa; maalta päin katsottuna ensin ylempi sisempänä maata oleva laaja tasanne ja tämän jälkeen aivan rannan tuntumassa oleva alempi tasanne. Nämä tasanteet muodostavat ikäänkuin kaksi sisäkkäistä maljamaista puolikaarta maalausten ympärille. Alempi tasanne, jolta itse maalaukset pystyy näkemään, on noin 6-7 metriä nyky-Päijänteen vedenpinnan yläpuolella <sup>1</sup>.<div class="kuvateksti2"><img src="akj_04102011_km_pyhanpaa1_paikka_lahimaisema_09.jpg" class="img3" /><p>Pyhänpään kalliomaalauspaikan kallioterassi. Kuva: Karoliina Järvinen, 2011</p></div> </p>
<p>Rantaviivaa pitkin pohjoisesta tai etelästä kulkemalla paikalle ei pääse ilman kalliokiipeilyvarusteita ja paikka paikoin <a href="pyha_vaarallinen.html">kulkeminen on lähes mahdotonta</a>, sillä kallio putoaa välillä lähes pystysuorana alas Päijänteeseen. Kallio on kostealla säällä myös erittäin liukas ja paikan tuulisuus tekee kulkemisen entistä vaikeammaksi. Reitin vaarallisuus huomioiden, tätä väylää ei missään tapauksessa kannata käyttää.</p>
<p>Parhaiten Pyhänpäälle pääsee maljan tasanteiden kautta laskeutumalla alas pohjoislaidan kivikkoista <a href="kanjoni.html">"kanjonia"</a>. Laskeutuminen vaatii ketteryyttä, käsivoimia ja varovaisuutta.  Ensimmäisen tasanteen tasolta on matkaa vielä noin 7 metriä alemmalle rannantuntuman tasanteelle jonka seinämässä maalaukset sijaitsevat.</p>
<p>Itse <a href="rantatasanne.html">rantatasanne</a> on helppokulkuinen, vaakatasoinen varsin suuri, muutaman kymmenen neliömetrin laajuinen tasainen kallioalue. Tasanteen reunoilta on paikka paikoin noin 6 metrin äkkkijyrkkä pudotus alas Päijänteeseen.<sup>2</sup> Veden tuntumaan pääsee parhaiten tasanteelta kohti Päijännettä viettävää kivikkoa laskeutumalla. Rantaan pääsee myös veneellä, mutta rannan louhikkoisuus ja veden alaiset kivet hankaloittavat rantautumista ja veneen kiinittämiseen voi olla vaikea löytää paikkaa.</p>
<br />
<h3>KALLIOMAALAUKSET</h3>
<div class="kuvateksti"><img src="akj_04102011_km_pyhanpaa1_maalaukset_08a.jpg" class="img1" />
<p>Kuvassa selkeimmin näkyvät Pyhänpää II:n hirvieläin sekä kaari-aiheet ja kaksi ihmishahmoa. Kuva: Karoliina Järvinen, 2011</p></div>
<p>Pyhänpään kalliomaalaukset sijaitsevat pystysuorassa sileässä kallioseinämässä tasanteen eteläisessä laidassa. Maalausseinämä avautuu suoraan kohti Päijänteen selkää. Maalaukset sijoittuvat noin 9,8-12.5 metrin korkeuteen nykyisestä vedenpinnasta. Ne ovat noin muutaman metrin korkeudella kalliotasanteelta, jolta niitä voi tarkkailla <sup>3</sup>. Maalaukset ovat sen verran korkealla, että kaikkia niitä ei ole pystynyt maalaamaan tasanteelta käsin, huolimatta kapeasta kielekkeestä maalausten juurella, maalausseinämän puolivälin tienoilla. Voikin olettaa, että ainakin osa maalauksista on maalattu veneestä tai jäältä käsin. Tämä taas auttaa ajoittamaan maalausten ikää <a href="ajoitusmetodit.html">rannansiirtymäajoituksen</a> avulla. Maalausten korkeus vastaa suunnilleen <a href="tyypillinenkampak.html">tyypillisen kampakeramiikan</a> kautta. Samaan aikajaksoon sijoittuu suuri osa Suomen kalliomaalauksista.</p>
<p>Pyhänpään II:llä on alle kymmenen kalliomaalausta, joista vain muutama maalaus näkyy suhteellisen selvästi <sup>4</sup>.  Selkeimmin maalauksista erottuu suuri hirvieläin sekä kaksi kaari-aihetta ja nämäkin parhaiten kostealla ja viileällä ilmalla kevät-syksyaikaan.</p>
<br />
<h3>Kaariaiheet sekä zoomorfinen hahmo eli eläinhahmo</h3>
<p>Pyhänpään kaariaiheet poikkeavat monista muista Suomen kaariaiheista niiden toisen päädyn <a href="pyha_kaaret.html"> erikoisen muodon</a> vuoksi. Kaarien muoto muistuttaa kyljellään makaavaa loivaa S-kirjainta. Hieman samantyyppinen kaaren muoto on Kivikkään mukaan myös <a target="_blank" href="http://www.ismoluukkonen.net/kalliotaide/suomi/as/as.html">Astuvansalmen kalliomaalausalueella</a> <sup>5</sup>.Oikeanpuoleisessa alaspäin kaartuvassa päädyssä on alaviisto uloke, jonka voisi mahdollisesti tulkita melaksi - jos kaariaihetta ajattelee veneenä. Kaariaiheiden on usein tulkittu esittävän joko todellisia tai myyttisiä veneitä <sup>6</sup>. Lähimaidemme kuten Ruotsin ja Norjan pronssikautiset kaariaiheet usein muistuttavatkin selvästi veneitä tai aluksia, mutta Suomen kivikautisten kaari-aiheiden luonne on sellainen, että on mahdotonta suoraan nimetä kuvia veneiksi. Pekka Kivikäs nimeääkin kaari-aiheet varovasti omissa tutkimuksissaan nimikkeellä ns. venekuvat, mikä ilmaisee kuvien ambivalenttia luonnetta <sup>7</sup>.</p>
<p>Pyhänpään kaarien piikit ovat sormimaisia ja suhteellisen lyhyitä ja niitä on runsaasti verrattuna <a href="hirvikaaret.html">ns. venehirviin</a>. Kaaret on asetettu osittain päällekkäin, suurempi kuva alemmas, niin että se osuu alapuolella olevaan hirvieläimeen. Erityislaatuisen kuvaryhmästä tekee se, että alempi kaari on liitetty hirvieläimen otsaan ikäänkuin valtavana sarvikruununa. Vastaavantyyppinen hirvieläin + kaari aiheyhdistelmä on nähtävillä myös mm. Ristiinan <a target="_blank" href="http://www.ismoluukkonen.net/kalliotaide/suomi/as/as.html">Astuvansalmen</a> sekä Lemin <a target="_blank" href="http://www.ismoluukkonen.net/kalliotaide/suomi/rk/rk.html">Ruominkapian</a> kalliomaalauksilla. Näissä paikoissa kaari esiintyy myös hirven pään luona ikäänkuin eräänlaisina sarvina. <sup>8</sup> Kuvatyyppien samankaltaisuus viittaa todennäköisesti yhtenäiseen kulttuurialueeseen, jonka sisällä käytettiin samankaltaisia tapoja tuoda esille ajattelumaailmaa sekä uskomuksia.</p>
<div class="kuvateksti3"><img src="akj_04102011_km_pyhanpaa1_maalaukset_01a.jpg" class="img2" />
<p>Kuvassa Pyhänpää II:n kaariaiheet sekä hirvieläinhahmo. Kuvan punaväriä on vahvistettu. Kuva: Karoliina Järvinen, 2011</p></div>
<p>Itse asiassa kun seuraa Astuvansalmelta lähtevää reittiä Asikkalan <a target="_blank" href="http://www.ismoluukkonen.net/kalliotaide/suomi/pl/pl.html">Patalahden</a> ohi Kuhmoisten Pyhänpäähän sekä sieltä Luhangan <a href="avosaari.html">Avosaareen</a> ja Laukaan <a href="skallio.html">Saraakallioon</a>, huomaa pian, että reitti muodostaa selvästi väylän, jonka alueella esiintyy toisiaan muistuttavia kuva-aiheita ja niiden esitystapoja. Erityisesti yhteneväisiä aiheita on joidenkin hirvieläinten ja venehirvien esittämistavoissa sekä hirvieläinten ja kaariaiheiden yhdistämistavoissa. Vaikuttaa siltä kuin kalliomaalausten ketju muodostaisi vesistö- ja kulkureitin, jota pitkin vaikutteet ovat kulkeneet paikasta toiseen. Todennäköisesti yhteisöt ovat näitä reittejä pitkin pitäneet yhteyttä toisiinsa ja on mahdollista, että alue on muodostanut oman hieman muista Suomen kalliomaalausalueista poikkeavan oman mikrokulttuurinsa.</p>
<p>Arkeologi Antti Lahelma on tutkinut <a target="_blank" href="http://koti.welho.com/alahelm2/index_tiedostot/blue_elk.pdf">Pyhänpään hirvi+kaariaiheyhdistelmää</a> . Kuvayhdistelmä ei ole ainutlaatuinen Suomelle, vaan osa laajempaa Pohjois-Euraasian alueen metsästäjä-keräilijöiden kalliomaalaustraditiota. Sen ilmentymiä on löydettävissä niin Norjasta ja Ruotsista kuin kaukaa Siperiastakin. Lahelma on liittänyt kuvayhdistelmän shamaanin matkaan tuonpuoleiseen maailmaan.</p>
<p>Lahelman tulkintaan on vahvoja perusteita lähialuiden sekä Pohjoisen Euraasian etnologisten aineistojen, saamelaisten uskomusmaailman käsitysten että kalevalaisen mytologian perusteella. Vaikka edellä mainittujen alueiden ja Suomen kalliomaalauspaikkojen välillä on tuhansien kilometrien etäisyys ja aikaetäisyyskin kuvientekotraditioiden välillä on tuhansia vuosia, kuvamaailman samankaltaisuus viittaa laajaan pohjoiseen kulttuuripiiriin, jossa on pysynyt elävänä kulttuurisia heijastumia hyvinkin kaukaisilta ajoilta. Yllämainitun alueen shamanistisissa kulttuureissa on uskottu, että sekä hirvi / peura että vene voivat toimia matkavälineenä tuonpuoleiseen aliseen tai yliseen eli toiseen maailmaan. Näin on mahdollista, että Pyhänpäänkin kuvayhdistelmä (hirvieläin, venemäinen kaari sekä ihminen osana hirven jalkaa) kuvastaa shamaania ja tämän henkimatkaa tuonpuoleiseen.<sup>9</sup> Kuva-yhdistelmään liittyvä ihmishahmo esitellään alla kohdassa Antropomorfiset hahmot.</p>
<br />
<h3>Antropomorfiset hahmot eli ihmishahmot</h3>
<p>Pyhänpää II:n muut kuva-aiheet ovat niin himmeitä tai tuhoutuneita, että niistä saa vain heikosti selvää. Paikalla on kuitenkin ainakin kolme ihmismäistä hahmoa. Vain yhden näistä pystyy erottamaan paikan päällä maalausseinämästä. Ilmeisesti jotkut hahmot ovat näkyneet aikaisemmin paremmin, mutta jäkäläkasvusto on 1990-luvun maalausten puhdistamisen jälkeen jälleen levinnyt maalausten päälle peittäen nämä osittain näkyvistä.</p>
<p>Yksi keskeisistä antropomorfisista hahmoista on hirven jalkaan ja takavartaloon yhdistyvä ihmishahmo, jolla on oudon leveä ja rikkonaisreunainen vartalo. On vaikea sanoa, missä järjestyksessä kuvayhdistelmän maalaukset on tehty, mutta kuva-aiheissa yleensä kaariaiheet ovat vanhempia kuin ihmisaiheet. Maalausyhdistelmässä onkin mahdollisesti alkuun maalattu kaariaiheet, sitten hirvi niiden alle ja vasta tämän jälkeen hirven takajalan päälle ihmishahmo. Ihmishahmoa on nykyään vaikea erottaa, sillä sen päällä kasvaa runsaasti jäkälää. <sup>10</sup></p>
<p>Hirveen yhdistyvä ihmishahmo poikkeaa vartaloltaan muista Suomen kalliomaalausten ihmishahmoista. Yleensä näillä on tikkumainen tai kapeahko vartalo, mutta tämän hahmon vartalo on pönäkkä. On mahdollista, että hahmoa on maalattu useampaan kertaan vinottaisilla vedoilla, jolloin sen vartalon on muodostunut paksuksi. Jos kuva alunperin maalattiin nykyiseen asuunsa, niin on mahdollista, että sen vartalon muoto viittaa jonkinlaiseen vaatetukseen. Tähän voisi antaa vinkkiä mm. vartalon oudon rimpsuinen reuna. Jos muotoa ajattelee vaatteena, niin silloin mieleen tulee Ahvenanmaan <a href="savi_idolit.html">saviset idoli-hahmot</a>, joista joihinkin on kuvattu viitteitä ponchomaisesta vaatetuksesta. <sup>11</sup>. </p>
<p>Pyhänpäällä on löydettävissä myös toinen ihmishahmo suuresta hirvikuvasta alaoikeaan.  Kivikkään mukaan hahmo on mahdollisesti pääalaspäin oleva ihmishahmo.<sup>12</sup> Kuvaa katsoessa kuitenkin vaikuttaa mahdolliselta, että hahmo onkin pää ylöspäin ja mikä vaikuttaa koukkupolvisilta jaloilta, onkin sen pää. Pään muoto on avonainen ja vinoneliömäinen ja toinen käsistä on kohotettuna koukussa ylöspäin. Hahmon poikki menee viistomainen viiva, mikä tekee vaikeaksi määritellä hahmon toisen käden asentoa, mutta on mahdollista, että se on asetettu hahmon lantiolle.</p>
<div class="kuvateksti2"><img src="akj_04102011_km_pyhanpaa1_maalaukset_08b.jpg" class="img3" /><p>Avopäinen ihmishahmo. Kuvan punaväriä on vahvistettu. Kuva: Karoliina Järvinen, 2011</p></div>
<p>Kivikkään tutkimusten mukaan Suomen lähialueilla erityisesti <a target="_blank" href="http://www.ismoluukkonen.net/kalliotaide/piirros/flatruet/flatruet.html">Ruotsin Flatruetista</a> on löydetty ihmishahmoja, joilla on vastaavantyyppinen avoin vinoneliö pää. Ruotsin hahmojen ero Suomen kuva-aiheisiin tulee selvimmin esille niiden vartalon tanakassa, kolmiomaisessa muodossa, jota Suomessa ei ole havaittu esiintyvän.<sup>13</sup>. Suomessa avopäisiä ihmishahmoja on löydetty ainakin Ristiinan <a target="_blank" href="http://www.ismoluukkonen.net/kalliotaide/suomi/as/as.html">Astuvansalmen</a> sekä <a target="_blank" href="http://www.ismoluukkonen.net/kalliotaide/suomi/us/us.html">Uittamonsalmen</a> kalliomaalauspaikoilta. Kivikkään mukaan vinoneliönmukaista päätä ei Suomen hahmoilla tavata, mutta valokuvan perusteella näyttäisi kuitenkin siltä, että Pyhänpään ihmishahmolla on vinoneliö pää. Vinoneliötä päänmuotona esiintyy yleisenä mm. saamelaisrummuissa<sup>14</sup>.</p>
<br />
<h3>Muut geometriset kuva-aiheet</h3>
<p>Pyhänpää II:n ylimpänä kuva-aiheena on suurikokoinen vinoristi. Maalaus on tehty kuvakentän ylälaitaan vasemmalle. Kivikkään mukaan maalauksen kokoluokka on noin puoli metriä.<sup>15</sup>. Kuva on hyvin himmeä, eikä sitä ollut kunnolla näkyvillä syksyn 2011 dokumentointimatkalla. Maalauksen näki vasta valokuvan käsittelyn kautta.</p>
<div class="kuvateksti3"><img src="akj_04102011_km_pyhanpaa1_maalaukset_01b.jpg" class="img2" /><p>Vinoristi-kuvio erottuu hyvin himmeänä kallioseinämän vasemmassa ylälaidassa. Kuvan punaväriä on vahvistettu. Kuva: Karoliina Järvinen, 2011</p></div>
<p>Vastaanvanlainen suuri vinoristi on nähtävissä myös Laukaan <a href="skallio.html">Saraakallio I:n</a> maalausseinämässä korkealla <a href="veneseinama.html">Veneseinämän alueella</a>. Vinoristit venemäisten kaariaiheiden sekä avonaisten ääriviivahirvien kanssa kuuluvat rannansiirtymäkorkeuden perusteella Suomen vanhimpiin kalliomaalausten kuva-aiheisiin <sup>16</sup>. Vinoristejä ei kuitenkaan esiinny läheskään kaikilla kalliomaalauspaikoilla. Yleisiä ne ovat varsinkin Saraakallio I:n ylemmällä maalausalueella. Vinoristikuvioita esiintyy myös Suomen mesoliittisissa sekä neoliittisissa - kalliomaalausten ikäisissä - esineissä kuten <a target="_blank" href="http://kulttuuri.kuopio.fi/museo/press/reikakivi.htm">reikäkivissä</a> sekä <a target="_blank" href="http://www.helsinki.fi/hum/arla/esineisto_kivikausi/pyynti_ja_aseet/ristinuija/frset_ristinuija.htm">ristinuijissa</a>. Keski-Suomen alueelta on löydetty neljä reikäkiveä, joissa on vinoristikuvioita. <sup>17</sup>.</p>
<br />
<hr />
<h3>Viitteet:</h3>
<p><sup>1</sup>Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/pyhanpaan_kalliomaalaus.html">Pyhänpää</a></p>
<p><sup>2</sup> Lahelma 2007, 115 <a target="_blank" href="http://koti.welho.com/alahelm2/index_tiedostot/blue_elk.pdf">Linkki</a>; Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/pyhanpaan_kalliomaalaus.html">Pyhänpää</a></p>
<p><sup>3</sup>Lahelma 2007, 115 <a target="_blank" href="http://koti.welho.com/alahelm2/index_tiedostot/blue_elk.pdf">Linkki</a>; Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/pyhanpaan_kalliomaalaus.html">Pyhänpää</a>; Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det1.aspx?KOHDE_ID=291010014">Pyhänpää</a></p>
<p><sup>4</sup>Lahelma 2007, 115 <a target="_blank" href="http://koti.welho.com/alahelm2/index_tiedostot/blue_elk.pdf">Linkki</a>; Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det1.aspx?KOHDE_ID=291010014">Pyhänpää</a></p>
<p><sup>5</sup>Kivikäs 2009, 173.</p>
<p><sup>6</sup>mm. Lahelma 2008, 25-26, 56-57; Lahelma 2007, 117-119; Miettinen, Timo & Willamo, Heikki 2007, 82-85; Kivikäs 1997, 41-43.</p>
<p><sup>7</sup>Kivikäs 2009, 102-107.</p>
<p><sup>8</sup>Lahelma 2007, 117 <a target="_blank" href="http://koti.welho.com/alahelm2/index_tiedostot/blue_elk.pdf">Linkki</a> ; Kivikäs 2009, 75, 173. </p>
<p><sup>9</sup>Lahelma 2007, 117-133. </p>
<p><sup>10</sup>Hahmon näkee parhaiten Ismo Luukkosen <i>Suomen kalliomaalauksia</i>- sivustolta kohdasta <a target="_blank" href="http://www.ismoluukkonen.net/kalliotaide/suomi/">Pyhänpää</a> tai Pekka Kivikkään teoksesta <i>Kallio, maisema ja kalliomaalaus</i> (2005), s. 51.</p>
<p><sup>11</sup>ks.esim. Museoviraston näyttelyjulkaisu: <i>Suomen esihistoria</i> (2000), s. 19.</p>
<p><sup>12</sup>10 Kivikäs 2005, 50-51.</p>
<p><sup>13</sup>Kivikäs 2009, 61.</p>
<p><sup>14</sup>Kivikäs 2009, 52, 71-72.</p>
<p><sup>15</sup>10 Kivikäs 2005, 50.</p>
<p><sup>16</sup>Seitsonen 2008, 79-83; Kivikäs 2000, 36.</p>
<p><sup>17</sup>Kivikäs 2009, 90-91; Kivikäs 2000, 36.</p>
<hr />
<a href="" target="_blank">LÄHDEKIRJALLISUUS</a>
