<h1>PYHÄNPÄÄ I</h1>
<div class="tekija">Karoliina Järvinen, 2011 </div>
<br />
<div class="kuvateksti"><img src="akj_04102011_km_pyhanpaa2_maalaukset_11.jpg" class="img1" />
<p>Kuva: Karoliina Järvinen, 2011. Kuvan punaväriä on vahvistettu.</p></div>
<h3>PAIKKA</h3>
<p>Pyhänpää I sijaitsee samalla rantatasanteella <a href="pyhanpaa2.html">Pyhänpää II:n</a> kanssa, noin 10 metriä edellistä kohdetta pohjoisempana. Maalausalueelle <a href="kanjoni.html">"kanjonia"</a> laskeuduttaessa kävijä kohtaa ensin Pyhänpää I:n maalauspaikan, joka sijaitsee aivan lähellä laskeutumispistettä. Maalaukset on tehty katsomiskorkeudelle suhteellisen matalaan osaan kalliota. Maalausten korkeus viittaa mahdollisesti siihen, että ne on tehty alueen laajalta terassilta käsin. </p>
<p>Maalausseinämä on yläpäästään ulospäin kallistuva, mikä on suojannut seinämän maalausjälkiä. Maalausjäljet sijaitsevat hieman alempana suhteessa veden pintaan kuin <a href="pyhanpaa2.html">Pyhänpää II:n</a> maalaukset. Tämä voi viitata siihen, että <a target="_blank" href="http://www.tiede.fi/artikkeli/680/mika_sailoi_kalliomaalaukset_">punamultajäljet</a> on tehty myöhemmin kuin Pyhänpää II:n kuvat, jotka on ajoitettu suunnilleen <a href="tyypillinenkampak.html">tyypillisen kampakeramiikan</a> aikaan. Pyhänpää II:n kuvat on kuitenkin mahdollisesti voitu maalata ainakin osittain kapealta kallioterassilta käsin, mikä vaikeuttaa maalausten ajoittamista, sillä terassilta maalattaessa <a href="ajoitusmetodit.html">rannansiirtymäajoitus</a> ei pysty kertomaan kuin ajankohdan, jota ennen maalauksia ei ole voitu tehdä. Pyhänpää I:n maalaukset ovat taas niin lähellä itse rantatasannetta, että on hyvin todennäköistä, että ne on maalattu suoraan tasanteelta käsin.</p>
<br />
<h3>KALLIOMAALAUKSET</h3>
<p>Pyhänpää I:n seinämässä ei ole selviä erottuvia maalauksia, vaan maalausalue koostuu muutamista pitkänomaisista vertikaaleista punamultaläiskistä. Jos värikohdissa on aikoinaan ollut esittäviä maalauksia, niin niiden kuvat ovat tuhoutuneet ajan saatossa.  Tällöin syynä on voinut olla epäedulliset olosuhteet kuvien tekovaiheessa, jolloin pinnalle ei ole päässyt muodustumaan ajoissa suojaavaa <a target="_blank" href="http://www.tiede.fi/artikkeli/680/mika_sailoi_kalliomaalaukset_">silica-kerrosta</a>.</p>
<p>Usein punamultalaikut on tulkittu värin puuroutumiksi eli tuhoutuneiden maalausten paikoiksi<sup>1 </sup>. On kuitenkin todennäköistä, ettei kaikissa kalliomaalauspaikoissa, joissa esiintyy epämääräisiä punavärilaikkuja, ole koskaan ollutkaan varsinaisia esittäviä maalauskuvia. On pohdittu mahdollisuutta, että alun alkaenkin seinämään on levitetty väriä värin itsensä tärkeyden vuoksi. Tavoitteena ei olisi näin ollen edes ollut kuvien maalaaminen.</p>
<p>Punamullalla on monissa kulttuureissa mystisiä ja yliluonnollisia merkityksiä ja sillä on uskottu - ja joissain päin maailmaa yhä uskotaan - olevan erityistä voimaa. Punamultaa on Suomen alueella käytetty kivikaudella mm. vainajien hautaamisen yhteydessä, mikä myös osoittaa aineella olleen merkittävä ritualistinen rooli vainajien saattamisessa tuonpuoleiseen. <a target="_blank" href="http://www.nba.fi/fi/kansallismuseo/opetus/opetuspaketit/esihistoria/tietoa/kivikausi/4">Suomusjärvenkulttuurin</a> aikaisissa haudoissa on vainajan paikasta säilynyt yleensä vain punamulta-alue. Punamultaa on ilmeisesti ripoteltu tai sivelty vainajan päälle hautajaismenojen yhteydessä.<sup>2</sup></p>
<p>Kalliomaalauksetkin on tehty <a target="_blank" href="http://www.tiede.fi/artikkeli/680/mika_sailoi_kalliomaalaukset_">punamullalla</a> ja voi olettaa, että syynä on ollut samat vaikuttimet kuin kivikaudella <a target="_blank" href="http://www.pilvivene.com/suurijoki/index.php?option=com_content&view=article&id=20:elaemaeae-kuoleman-jaelkeen&catid=5:kivikauden-kulttuurit&Itemid=13">vainajia haudattaessakin</a> - punamullalla on uskottu olleen yliluonnollisia ominaisuuksia. Kalliomaalausten tekoajankohtana <a href="kampakeramiikka.html">kampakeraamisella kaudella</a> punamullan käyttö hautauksessa oli erityisen yleistä ja joskus myös <a href="savi_idolit.html">savi-idoleissa</a> sekä kampakeraamisissa astioissa on jälkiä punamullalla maalaamisesta. <sup>3</sup></p>
<p>Tutkijat ovat moneen otteeseen pohtineet kallioidemme kuvattomien, mutta selvästi ihmisten tekemien punamulta-alueiden merkityksiä ja mm. Antti Lahelma on tulkinnut monet näistä jäljistä tuloksiksi rituaalisesta toiminnasta, jossa kalliota on sivelty punamullalla. Tässä toiminnassa koskettaminen ja nimenomaan punamullan sively kädellä kallionpintaan on ollut merkityksellistä. Vastaavanlaista kallion koskettamisen tärkeyttä on esiintynyt aivan viime aikoihin saakka mm. eteläisen Afrikan <a target="_blank" href="http://en.wikipedia.org/wiki/%C7%83Kung_people">!Kung-kansan</a> kalliokuvatradition yhteydessä.<sup>4</sup> On mahdollista, että kalliota koskettamalla pyrittiin yhteyteen yliluonnollisten voimien kanssa. Tällöin punamulta olisi saattanut toimia eräänlaisena katalyyttina kallion takaisin maailman sekä kalliota koskettavan ihmisen välillä. On mahdollista, että Pyhänpää I:n punamultaläiskät ovat tulosta tämänkaltaisesta ritualistisesta toiminnasta.</p>
<hr />
<h3>Viitteet:</h3>
<p><sup>1</sup>mm. Kivikäs 1997, 27.</p>
<p><sup>2</sup> mm. Huurre, 1983. Pohjois-Pohjanmaan ja Lapin esihistoria, 74-80; Edgren, Torsten. 1984. s 23, 47-50. Teoksessa: Suomen historia I. Kivikausi, pronssikausi ja rautakauden alku, keski-ja myöhäisrautakausi</p>
<p><sup>3</sup> <i>Liedon verkkokoulun</i> tietoja <a target="_blank" href="http://www.edu.lieto.fi/edulieto/nautela/kivikausi/haudat_ja_uskomukset.htm">Haudoista ja uskomuksista</a> ; <i>Suuri joki -Kokemäenlaakson esihistoriaa</i> -sivuston tiedot <a target="_blank" href="http://www.pilvivene.com/suurijoki/index.php?option=com_content&view=article&id=20:elaemaeae-kuoleman-jaelkeen&catid=5:kivikauden-kulttuurit&Itemid=13">Suomen kivikauden kulttuureista</a> ;  Edgren, Torsten. 1984. s 23, 47-50. Teoksessa: Suomen historia I. Kivikausi, pronssikausi ja rautakauden alku, keski-ja myöhäisrautakausi; Lahelma 2003, 2. <a target="_blank" href="http://koti.welho.com/alahelm2/index_tiedostot/sihti.pdf">Linkki</a></p>
<p><sup>4</sup>Lahelma 2008, 8-11 <a target="_blank" href="http://koti.welho.com/alahelm2/index_tiedostot/Henget.pdf">Linkki</a> ;Lahelma 2010, 56.; Lahelma 2008, 59-61, 129-131 <a target="_blank" href="http://koti.welho.com/alahelm2/index_tiedostot/Lahelma_PhD.pdf">Linkki</a></p>
<hr />
<a href="pyhanpaa_lahdekirjallisuus.html" target="_blank">LÄHDEKIRJALLISUUS</a>
