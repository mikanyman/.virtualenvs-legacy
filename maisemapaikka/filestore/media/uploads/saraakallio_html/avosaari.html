<h1>AVOSAAREN KALLIOMAALAUSALUE</h1>
<div class="tekija">Karoliina Järvinen, 2011 </div>
<br />
<p><a href="avosaari_maalausalue.html">Avosaaren kalliomaalausalue</a> sijaitsee <a target="_blank" href="http://www.luhanka.fi/">Luhangan kunnassa</a>, <a href="paijanne.html">Päijänteen</a> itälaidalla sijaitsevassa Avosaaressa. Maalausalue sijaitsee aivan kunnan etelälaidalla, noin 1 km <a target="_blank" href="http://www.sysma.fi/">Sysmän kunnan</a> rajan pohjoispuolella <sup>1</sup>. Maalaukset on tehty saaren länsipuolen keskivaiheilla sijaitsevalle Varpusenlinnaksi kutsutulle kallioseinämälle. Maalaukset löytyvät maastosta noin sata metriä pohjoisempaa kuin on merkitty Maanmittauslaitoksen peruskarttaan. Kalliomaalausalue avautuu yli Varpusenselän kohti <a href="onkisalo.html">Onkisalon saarta</a>.</p>
<p>Avosaaren kalliomaalausalueen ympärille on muodostettu <a href="mjaannos.html">muinaisjäännösalue</a> ja alue on suojeltu <a href="mlaki.html">muinaismuistolailla</a>, eikä maalauskallioon, sen kasvillisuuteen tai kallion osiin saa kajota millään tavalla. Alueella on myös <a target="_blank" href="http://www.ymparisto.fi/default.asp?node=89&lan=fi">luonnonsuojelualue</a>, joka määrittää myös sen, kuinka alueella tulee toimia. Avosaaren kalliomaalausalue sijaitsee yksityismaalla <sup>2</sup>.</p>
<p>Alueen lähelle pääsee parhaiten pohjoisesta tultaessa Tammijärven kautta <a href="sydanmaa.html">Sydänmaan kylän</a> ohitse tai etelästä tultaessa <a target="_blank" href="http://www.paikkatietoikkuna.fi/web/fi/kartta?zoomLevel=5&coord=434861.402_6831275.69&mapLayers=base_35+100+!default!&showMarker=true&forceCache=true">Sysmän ja tämän jälkeen Taipaleen ja Vehmaan kylien</a> kautta. Matkaa Tammijärveltä Avosaarelle on maitse noin 18 km.</p>
<p>Koska kalliomaalausalue sijaitsee saaressa, jonne ei vie siltaa, paikalle pääsee vain veneellä. Etäisyys mantereelta saareen on lyhimmillään noin 50 metriä. Maitse lähimmäs saarta pääsee idästä päin joko Autiontietä tai <a target="_blank" href="http://www.paikkatietoikkuna.fi/web/fi/kartta?zoomLevel=10&coord=434004.402_6842745.69&mapLayers=base_35+100+!default!&showMarker=true&forceCache=true">Niinimäentietä</a> pitkin Avoselän yli. Niinimäentien päästä saaren kalliomaalauksille on soutumatkaa vielä yli 1,5 km. Niinimäentien päässä on pieni kääntöpaikka, jonne voi jättää auton. Seudulla on runsaasti haarautuvia, pieniä asutuksille meneviä hiekkateitä, joita ei ole merkitty kunnolla paperikarttoihin, joten oikean tien löytyminen voi olla haastavaa.</p>
<p>Etelästä päin alueelle tultaessa kannattaa poiketa <a target="_blank" href="http://www.ess.fi/?article=145615">Kammiovuoren</a> kautta, sen läntistä laitaa kiertävää kapeaa ja idyllistä hiekkatietä pitkin. Ilman paikallisen opastusta tietä ei välttämättä löydä. Reitti kulkee suuren osan matkaa kaunista lehtomaisemaa pitkin kiertäessään eteläisen Suomen korkeimman vaaran (noin 220 m) sivuitse <sup>3</sup>. Vaikuttava Kammiovuori näkyy hyvin myös kauas järvelle ja toimii hyvänä maamerkkinä Avosaarelta takaisin rantaan Niinimäentien luokse palattaessa. Avosaaren ja Kammiovuoren seutu on syrjässä suuremmilta valtateiltä ja näin ollen hyvin rauhallista. Kammiovuoren alueella on varsinkin aurinkoisella kesäsäällä miellyttävän hämyinen ja salamyhkäinen tunnelma. Vaara sijaitsee Luhangan eteläpuolisen Sysmän kunnan puolella.</p>
<br />
<h3>Avosaaren löytyminen ja ajoitus</h3>
<p>Avosaaren maalaukset löysi arkeologi Timo Miettinen jo vuonna 1976. Löytymisestä ei ole tehty tarkempaa julkista raporttia <sup>4</sup>.</p>
<p>Avosaaresta ei ole tehty tarkkaa ajoitusta, mutta maalauksen tyyli ja liittyminen Päijänteen seudun muuhun kalliomaalaustraditioon osoittaa sen kivikautiseksi. <a href="kivikas.html">Pekka Kivikkään</a> mukaan maalaus on tehty samalle korkeudelle kuin Päijänteen länsirannan hieman etelämpänä sijaitseva <a href="pyhanpaa.html">Pyhänpään kalliomaalaus</a> <sup>5</sup>, mikä myös tukee maalausten ajoittumista samaan ajanjaksoon.</p>
<p>Avosaaren maalauksia ei voi ajoittaa kunnolla <a href="ajoitusmetodit.html">rannansiirtymäajoituksen</a> perusteella, sillä maalaus on voitu maalata sen alapuolella olevalta terassilta käsin. Rannansiirtymäajoitus voi kuitenkin antaa vihjettä siihen, mitä ajankohtaa ennen maalauste ei ole voitu tehdä. <a target="_blank" href="http://www.museo24.fi/?action[]=INavigation::viewArticle%283097%29">Muinais-Päijänteen</a> vedenpinnan korkeus oli noin 95 mpy ja maalaukset sijaitsevat hieman tämän rajan yläpuolella.<sup>6</sup> Näin ollen on mahdollista, että ne on tehty jo ennen Muinais-Päijänteen laskua. Jos maalaukset on tehty jo <a href="kampakeramiikka.html">varhaiskampakeraamisena</a> aikana, ne on tehty mahdollisesti veneestä tai jään pinnalta käsin. Kivikkään mukaan maalausten korkeus vastaa kuitenkin <a href="tyypillinenkampak.html">tyypillisen kampakeramiikan</a> aikaa <sup>7</sup>. Nykyinen <a href="paijanne.html">Päijänteen</a> taso ei anna kuitenkaan oikeaa kuvaa vesistön muutoksesta kivikaudesta nykypäivään, sillä Päijänteen pintaa on laskettu 1800-luvun alkupuolella noin neljällä jalalla eli hieman yli metrillä <sup>8</sup>. </p>
<p>Avosaaren löytyminen ajoittuu 1970-lukuun, jolloin tehtiin varsin runsaasti uusia kalliomaalauslöytöjä. Suomen tunnetuimmat ja merkittävimmät kalliomaalauslöydöt tehtiin juuri 1960-1970-luvuilla. Aikakaudella kalliomaalaustutkimus kiinnosti arkeologeja ja maalauksia etsittiinkin tavoitteellisesti. 1980-luvulla arkeologipiirien kalliomaalauskiinnostus hiipui ja maalausten etsintä jäi etupäässä aktiivisten harrastajien tehtäväksi, lukuunottamatta muutamia arkeologeja, kuten Timo Miettinen, jotka ovat etsineet maalauksia järjestelmällisesti 1970-luvulta saakka. <sup>9</sup></p>
<p>1970-luvun jälkeen kalliomaalaukset ovat usein alasta kiinnostuneiden harrastajien löytämiä. Varsinaista tieteellistä arkeologien suorittamaa maalausten etstintää on tehty varsin harvoin resurssien puutteen vuoksi. Kun tällainen järjestelmällinen inventointi tehtiin eteläisen Päijänteen alueella Päijät-Hämeessä 2000-luvun alkupuolella, onnistuttiin lyhyessä ajassa löytämään 6 uutta, ennestään tuntematonta kalliomaalausta.<sup>10</sup>  Tämä osoittaa, että luultavasti vain murto-osa Suomen alueen kalliomaalauksista on löydetty tähän mennessä. Järjestelmällinen etsintä ja tutkimus alueilta, joilta maalauksia ei tähän mennessä ole vielä tavattu ja jotka ovat olleet sopivalla korkeudella kivikaudella, toisi luultavasti esiin runsaasti uusia maalauksia ja tietoa Suomen kivikautisesta maalaustraditiosta.</p>
<br />
<h3>Avosaaren maisema</h3>
<p>Avosaaren kalliomaalausalue ja rantavyöhyke maalausten läheisyydessä on maisemaltaan rehevää ja lehtomaista. Saaresta pieni osa lähellä kalliomaalauspaikkaa kuuluu Onkisalon luonnonsuojelualueeseen. Avosaaresta länteen sijaitsevassa <a href="onkisalo.html">Onkisalon saaressa</a> ja tämän lähialueilla on useita arvokkaiksi nimettyjä luonto-ja kallioalueita ja Onkisalossa elelee myös suojeltuja lajeja kuten <a target="_blank" href="http://www.amfibi.net/liito-oravayhdistys/liito-orava/">liito-orava</a> sekä <a target="_blank" href="http://www.metsa.fi/sivustot/metsa/fi/Luonnonsuojelu/Lajitjaluontotyypit/Uhanalaisetelaimet/Valkoselkatikka/Sivut/Valkoselkatikka.aspx">valkoselkätikka</a> <sup>11</sup>.
<p>Avosaaren lähiseutu kuuluu eteläisemmän Suomen Päijänteen alueen kumpuilevaan vaaramaiseen maisemavyöhykkeeseen. Paikoin Avosaaren lähialueen kalliot ja mäet nousevat hyvinkin korkealle vedenpinnasta: Onkisalon <a target="_blank" href="http://www.lahiluonto.fi/index.php/spots/view_spot/855">Hettulanvuoressa</a> on 20-metrinen pystysuora seinämä ja Sysmän puolella sijaitseva <a target="_blank" href="http://www.ess.fi/?article=145615">Kammiovuori</a> kohoaa jopa yli parinsadan metrin korkeuteen. Kammiovuoresta etelään on vielä useita lähes yhtä korkeita mäkiä. Viereinen Onkisalon saari on maisema- ja luontoarvoiltaa Keski-Suomen alueen arvokkaimpia kohteita monipuolisine ja merkittävine biologisine arvoineen ja vaikuttavine metsä-ja kalliomaisemineen. <sup>12</sup></p>
<br/>
<h3>Avosaaren irtolöydöt</h3>
<p>Avosaaren kalliomaalausalueelta ei ole tähän mennessä löydetty irtolöytöjä. <a target="_blank" href="http://kulttuuriymparisto.nba.fi/netsovellus/rekisteriportaali/portti/default.aspx?sovellus=mjreki&taulu=T_KOHDE&tunnus=435010009">Lähimmät kiinteät muinaisjäännökset</a> sijaitsevat paikasta itään mantereella pienen Terriölammen pohjoispuolella, hieman vajaan 2 km päässä maalauksilta. Kohde on kivikautinen asuinpaikka. <sup>13</sup></p>
<p>Harvoilla Suomen kalliomaalauksilla on tehty arkeologisia kaivauksia ja tämä on yksi syy, miksei suurimmasta osasta kalliomaalauskohteita ole tiedossa irtolöytöjä.  Kaivauksista huolimatta maalausten ajankohtaan sopivien irtolöytöjen löytyminen ei olisi taattua. Monet kohteet ovat saattaneet olla käytössä vain pienen hetken, eivätkä paikalla käyneet ja sitä käyttäneet ole välttämättä jättäneet mitään jälkeensä. Joidenkin maalausten edustalla on pidetty selvästi nuotiota, mutta ei voida varmasti sanoa, että tämä liittyisi mitenkään itse maalauksiin ja olisi osoitus ritualistisesta toiminnasta maalauspaikoilla. <sup>14</sup>.</p>
<p>Ristiinan <a target="_blank" href="http://www.ismoluukkonen.net/kalliotaide/suomi/as/as.html">Astuvansalmen</a> kiinnostavat <a target="_blank" href="http://internetix.fi/tutkimus/muinaistaide/astuvansalmi/karhunpaa.htm">meripihkariipukset</a> ovat harvinainen esimerkki siitä, mitä kalliomaalausten luota hyvällä tuurilla ja järjestelmällisellä tutkimuksella voi löytyä, mutta on epätodennäköistä, että vastaavanlaisia löytöjä tehtäisiin kovinkaan monelta kalliomaalauspaikalta.</p>
<hr />
<h3>Viitteet:</h3>
<p><sup>1</sup>Museoviraston Kulttuuriympäristö-rekisteriportaali: <a href=http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det2.aspx?KOHDE_ID=435010022">Avosaari</a></p>
<p><sup>2</sup>Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det2.aspx?KOHDE_ID=435010022">Avosaari</a></p>
<p><sup>3</sup>ELY-keskuksen tiedot: <a target="_blank" href="http://www.ymparisto.fi/default.asp?contentid=140752">Kammiovuori</a>; Etelä-Suomen sanomien verkkolehti: <a target="_blank" href="http://www.ess.fi/?article=145615">Kammiovuoren reitti. 27.10.2009</a>; Sysmän kunnan sivut: <a target="_blank" href="http://www.sysma.fi/index.php?PAGE=191&NODE_ID=349&LANG=1">Kammiovuori</a>; Petri Paavolan sivut: <a target="_blank" href="http://koti.phnet.fi/petripaavola/SysmaKammiovuori2.html">Sysmä Kammiovuori</a></p>
<p><sup>4</sup>Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/portti/default.aspx?sovellus=mjreki&taulu=T_KOHDE&tunnus=435010022">Avosaari</a></p>
<p><sup>5</sup>Kivikäs 2000, 96.</p>
<p><sup>6</sup>Kivikäs 1995, 223.</p>
<p><sup>7</sup>Kivikäs 2009, 105.</p>
<p><sup>8</sup>Kivikäs 1995, 297.</p>
<p><sup>9</sup>Poutiainen & Lahelma 2004, 60-61.; Lahelma 2007, 27-29.</p>
<p><sup>10</sup>Puotiainen & Lahelma 2003, 62-63.</p>
<p><sup>11</sup>Suomen luonnonsuojeluliiton sivut: <a target="_blank" href="http://www.sll.fi/keski-suomi/luonto/lajit/valkoselkatikka">Valkoselkätikka</a>; ELY-keskuksen pdf-tiedosto Laukaan ja Luhangan alueen arvokkaista kallioalueista ja niiden luonnosta: <a target="_blank" href="http://www.keskisuomi.fi/filebank/11154-Laukaa-Luhanka.pdf">Laukaa-Luhanka alue</a> Onkisalon suojelualue, s.15-16</p>
<p><sup>12</sup>ELY-keskuksen pdf-tiedosto Laukaan ja Luhangan alueen arvokkaista kallioalueista ja niiden luonnosta: <a target="_blank" href="http://www.keskisuomi.fi/filebank/11154-Laukaa-Luhanka.pdf">Laukaa-Luhanka alue</a> Onkisalon suojelualue, s.15-16; ELY-keskuksen tiedot: <a target="_blank" href="http://www.ymparisto.fi/default.asp?contentid=140752">Kammiovuori</a>; <a target="_blank" href="http://www.paikkatieto.airix.fi/tietopankki/sysma/oyk/SYSMAN_LUONTOSELVITYS_pienennos.pdf">Sysmän luontoselvitys, s. 4. </p>
<p><sup>13</sup>Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/portti/default.aspx?sovellus=mjreki&taulu=T_KOHDE&tunnus=435010009">Lähteelä</a></p>
<p><sup>14</sup>Lahelma 2007, 31-32.</p>
<br />
<hr />
<h3>AVOSAAREN KALLIOMAALAUSPAIKKA</H3>
<a href="avosaari1.html" target="_blank">AVOSAARI</a>
<br />
<hr />
<a href="avosaari_lahdekirjallisuus.html" target="_blank">LÄHDEKIRJALLISUUS</a>
