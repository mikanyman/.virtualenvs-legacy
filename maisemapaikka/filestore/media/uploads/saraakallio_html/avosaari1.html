<h1>AVOSAAREN KALLIOMAALAUKSET</h1>
<div class="tekija">Karoliina Järvinen, 2011 </div>
<br />
<div class="kuvateksti"><img src="akj_20062011_km_avosaari_paikka_kmseinama_03.jpg" class="img1" />
<p>Kuva: Karoliina Järvinen, 2011</p></div>
<br />
<h3>PAIKKA</h3>
<p>Avosaaren kalliomaalausten kuvakenttä sijaitsee saaren läntisen puolen keskivaiheilla, hyvin louhikkoisen kallioseinämän oikeassa yläreunassa kapealla rantavyöhykkeellä. Puolivälissä seinämää on pieni tasanne, jonka äärimmäiseltä oikealta reunalta pystyy näkemään maalaukset. Maalaukset löytyvät varsin vaatimattomasta paikasta ja niiden eteen on kasvanut pari koivua jotka haittaavat näkyvyyttä. Paikan tunteva saattaa kuitenkin hyvällä kelillä nähdä maalaukset jopa järveltä saakka. <div class="kuvateksti2"><img src="akj_20062011_km_avosaari_maalaukset_17.jpg" class="img2" /><p>Avosaaren kalliomaalauspaikka ja sen edustalla kasvavat koivut. Kuva: Karoliina Järvinen, 2011</p></div>
<p>Vaikka maalaukset eivät ole korkealla, paikalle on erittäin vaikea kiivetä kallion juurta peittävien jyhkeiden, irtonaisten ja särmikkäiden <a href="avo_louhikko.html">graniittilohkareiden</a> vuoksi. Lohkareet eivät ole tukevasti paikallaan, vaan ne saattavat liikkua kulkijan alla. Paikalla on suuri lipeämis- ja loukkaantumisvaara ja paikalla kävijän tulee olla hyvin varovainen louhikossa liikkuessaan.</p>
<p>Vene kannattaa jättää joko kallioseinämän etelä- tai pohjoispuolelle, jossa varsinkin eteläpuolella on kapeana kaistaleena varsin luonnontilaista ryteikköistä lehtomaista <a href="avo_metsikko.html">metsikköä</a>. Maalausseinämän pohjoispuolella on kallioseinämässä syvennys, joka muodostaa lähes <a href="avo_luola.html">luolamaisen tilan</a>, jossa voi pitää sadetta huonon sään sattuessa.</p>
<br />
<h3>KALLIOMAALAUKSET</h3>
<p>Avosaaren kalliomaalaukset sijaitsevat kallion oikeassa yläreunassa tasaisessa kallioseinämässä pienen terassin laidalla. Maalausseinämä avautuu länteen päin ja maalaukset ovat hieman yli 10 metrin korkeudella Päijänteen vedenpinnasta . Terassi sijaitsee noin 9 metriä Päijänteen pintaan korkeammalla <sup>1</sup> ja sen reunasta on useamman metrin jyrkkä pudotus alas lehtomaisen ja risukkoisen rantametsikön pohjalle.</p>
<h3>Zoomorfiset hahmot eli eläinhahmot</h3>
<div class="kuvateksti"><img src="akj_20062011_km_avosaari_maalaukset_13.jpg" class="img1" /><p>Avosaaren zoomorfiset hahmot. Kuvan punaväriä on vahvistettu. Kuva: Karoliina Järvinen, 2011</p></div>
<p>Yleisesti tutkimuksissa mainitaan, että Avosaaren maalaukset koostuvat kolmesta hirvieläinhahmosta <sup>2</sup>. Kuitenkin kesän ja syksyn 2011 käynneillä artikkelin kirjoittaja totesi, että paikalla on neljä hahmoa, joista ainakin kaksi on selvästi tunnistettavissa zoomorfisiksi hirvieläinhahmoiksi ja kaksi muutakin ovat mahdollisesti tämänkaltaisia hahmoja. Kaikki maalausten hahmot eivät kuitenkaan edusta puhtaasti zoomorfisia aiheita, vaan kahdessa kuvassa yhdistyy myös geometrisiä muotoja.</p>
<p><a href="kivikas.html">Pekka Kivikkään</a> mukaan kuvaryhmän alimmainen kuva on poikkeuksellinen Suomessa ja lähimpiä vastineita löytyy lähinnä joistain Skandinaavisista kalliokuvista. Kivikkään mukaan hahmon vartalossa on sitä jakavia viivoja <sup>3</sup>. Mutta kun kuvaa katsoo tarkemmin, sen vartalo on sauvamainen, venemäinen kaari ja sen vartalon yläpuolella olevat viivat muodostavat toisen hahmon, mahdollisesti toisen hirvieläimen, jonka pää on kulunut pois vuosituhansien saatossa. Tämä hahmo seisoo alimman hirvieläimen selän päällä. Hahmo muistuttaa äkkiseltään lasten leikeissään käyttämää käpylehmää. Sen muoto on sen verran epämääräinen ja hirvieläinten yleisestä kuvaamistavasta poikkeava, että on mahdollista, ettei hahmo esitä ollenkaan mitään todellisen maailman eläinhahmoa, vaan jotain myyttistä olentoa tai geometristä merkkiä.</p>
<p>Avosaaren ylintä hirvieläintä esittäviä maalauksia vastaavia kokonaan maalattuja ns. täyteishirviä on myös <a href="tasanne_tayteishirvet.html">Saraakallio I:llä</a>. Eläinten turpien suunta kuitenkin eroaa toisistaan: Avosaarella se katsoo vasempaan ja Saraakallion erottuvimmissa täyteishirvet katsovat oikeaan. Kaksi alempaa eläinhahmoa poikkeavat selvästi ylimmän tyypistä. Keskimmäinen mahdollinen hirvieläin katsoo oikealle ja näyttää ikäänkuin seisovan alempana olevan hahmon selässä. Neljäs äärimmäisenä alaoikealla oleva hirvieläin on hyvin kulunut, mutta sen muoto muistuttaa ylimmän kuvan muotoa. Tämäkin hahmo näyttäisi katsovan vasempaan.<sup>4</sup></p>
<p>Alin vasemmanpuoleinen kuva-aihe edustaa kaariaiheiden erästä alatyyppiä, jossa yhdistyy niin hirvieläimen kuin venemäisen kaaren piirteitä. Avosaaren maalaus näyttäisi koostuvan hirven sekä kaaren yhdistelmästä eli se ei ole varsinaisesti <a href="hirvikaaret.html">hirvivene</a>, jollaisella tarkoitetaan kaariaihetta, jolla on jommassa kummassa tai molemmissa päissä hirvenpäänmuotoinen uloke. Avosaaren maalaus vaikuttaisi pikemminkin olevan venehirvi, hirvi, jonka vartalo muistuttaa kaariaihetta, mutta jolla on kuitenkin myös jalat. Tyypillistä näille venehirville on jalkojen kaartuminen vatsan / veneen kölin alle uimista tai laukkaamista muistuttavaan asentoon <sup>5</sup>.  Usein näillä venehirvillä on myös piikkimäiset ulokkeet selässään, mutta Avosaaren hahmolta nämä puuttuvat, mikä korostaa hahmon zoomorfisuutta.</p>
<p>Kaarimaisen hahmon selän malli kuitenkaan ei vastaa mitään reaalimaailman hirvieläimen selän mallia, vaan viittaa siihen, että tarkoituksena ei ole ollut kuvata tavallista hirvieläintä, vaan jotain myyttistä tai yliluonnollista olentoa, jossa yhdistyy piirteitä elollisesta ja elottomasta maailmasta. Kun ottaa huomioon maalausseinämän kuvasarjan alimman sekä sen yläpuolisen kuvan sijainnin, vaikuttaisi siltä, että keskimmäinen hahmo ja alin venehirvi on tarkoituksella sijoitettu niin, että keskimmäinen kuva ikään kuin matkustaa alemman venehirven selässä, kyydissä. Tämäkin antaa viitteitä siihen, että alemman kuvan on ollut tarkoitus kuvata jonkinlaista kulkuvälinettä, ehkäpä yliluonnollista henkivenettä, jolla uskottiin voivan matkata toiseen maailmaan.<sup>6</sup></p>
<p>Venehirvikuvat ovat poikkeuksellisia Suomen kalliomaalausten kuva-aiheistossa, mutta yllättävän yleisiä ns. Päijänteen reitin kalliomaalauksissa. Avosaaren venehirveä muistuttavia maalauksia on myös mm. <a href="patalahti_venehirvi.html">Asikkalan Patalahdessa</a>, Laukaan <a href="skallio.html">Saraakalliolla</a> sekä <a target="_blank" href="http://www.ismoluukkonen.net/kalliotaide/suomi/as/as.html">Ristiinan Astuvansalmella</a><sup>7</sup>. Kuva-aiheet ja niiden samankaltaisuus viittaavatkin jonkinlaiseen yhteyteen paikkojen välillä.</p>
<hr />
<br />
<h3>Viitteet:</h3>
<p><sup>1</sup>Kivikäs 1995, 223, 297.; Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det1.aspx?KOHDE_ID=435010022">Avosaari</a></p>
<p><sup>2</sup>mm. Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det1.aspx?KOHDE_ID=435010022">Avosaari</a>; Kivikäs, 1995, 223.; Kivikäs 2000, 96, 254.; Lahelma 2008, appendix 3, 239. </p>
<p><sup>3</sup>Kivikäs 1995, 223-224; Kivikäs 2005, 54; Kivikäs 2009, 75, 106.</p>
<p><sup>4</sup>Seitsonen 2008, 81.</p>
<p><sup>5</sup>ks. kuvat Kivikäs 2009, 106, 154.</p>
<p><sup>6</sup>matkaamisesta toiseen maailmaan, ks. Antti Lahelma 2007, ?. </p>
<p><sup>7</sup>ks. Ismo Luukkosen <i>Suomen kalliomaalauksia</i>-sivuston <a target="_blank" href="http://www.ismoluukkonen.net/kalliotaide/suomi/as/as.html">Astuvansalmen kalliomaalauspaikan</a> H-ryhmän ylimmän kuvan kaariaihetta.</p>
<hr />
<a href="avosaari_lahdekirjallisuus.html" target="_blank">LÄHDEKIRJALLISUUS</a>