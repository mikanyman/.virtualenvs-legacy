<h1>PYHÄNPÄÄN KALLIOMAALAUSALUE</h1>
<div class="tekija">Karoliina Järvinen, 2011 </div>
<br />
<p><a href="pyhanpaa_alue.html">Pyhänpään kalliomaalausalue</a> sijaitsee <a href="kuhmoinen.html">Kuhmoisten kunnassa</a>, lähellä <a target="_blank" href="http://www.paikkatietoikkuna.fi/web/fi/kartta?zoomLevel=7&coord=418305.268_6837154.499&mapLayers=base_35+100+!default!,15+100+&showMarker=true&forceCache=true">Närvän</a> pikkukylää, <a href="pyhanpaa_paijanne.html">Päijänteen</a> rannalla. Pyhänpään maalaukset sijaitsevat laajan <a target="_blank" href="http://www.paikkatietoikkuna.fi/web/fi/kartta?zoomLevel=5&coord=421635.268_6836784.499&mapLayers=base_35+100+!default!&showMarker=true&forceCache=true">Judinsalon selän</a> äärellä, tuulisella ja vesiltäpäin suojaamattomalla, maljamaisella paikalla. Paikka on osa <a href="pyhanpaa_syrjanvuori.html">Pyhävuoren massiivista kallioaluetta</a>. Kallioketjun eteläisessä päässä sijaitsee <a href="pyhavuori_kmalue.html">Pyhävuoren pieni kalliomaalauspaikka</a>. </p>
<p>Pyhänpään kalliomaalausalue jakautuu kahteen hyvin lähekkäiseen kalliomaalauspaikkaan, <a href="pyhanpaa1.html">Pyhänpää I</a> sekä <a href="pyhanpaa2.html">Pyhänpää II</a>. Paikkojen välillä on etäisyyttä noin 10 metriä. Pyhänpään ympärille on muodostettu <a href="mjaannos.html">muinaisjäännösalue</a> ja alue on suojeltu <a href="mlaki.html">muinaismuistolailla</a>, mikä määrittää se miten alueella tulee toimia. Kalliomaalauksiin tai kalliomaalausseinämään koskeminen on kiellettyä.</p>
<p>Maitse kalliomaalausalueen lähiseudulle pääsee <a target="_blank" href="http://www.paikkatietoikkuna.fi/web/fi/kartta?zoomLevel=10&coord=416889.268_6836293.499&mapLayers=base_35+100+!default!,65+100+&showMarker=true&forceCache=true">Pyhänpääntietä</a> pitkin. Pyhänpääntielle käännytään Närväntieltä Tervalan jälkeen. Tien varrella on pieni <a href="pyhalaajennus.html">laajennusalue</a>, jonne voi jättää auton. Laajennusalueelta alkaa <a href="pyhapolku.html">monihaarainen polku</a> halki jäkäläisen ja paikoin kivikkoisen mäntyjen täplittämän kallioalueen. Polkuja seuraamalla pääsee suhteellisen suoraan sekä Pyhänpään että Pyhävuoren kalliomaalausalueiden tuntumaan sekä Pyhävuoren kallion korkeimmalle laelle joka on merkitty <a href="pyhavuori_laki.html">lahonneella ilmakuvausmerkillä</a>. Hyvä kartta tai GPS-laite helpottavat kalliomaalauspaikkojen löytämistä, sillä maalaukset ovat vaikeasti havaittavia.</p>
<p>Pyhävuoren kallioalueen maasto on aivan kallioiden helppokulkuisia lakialueita lukuunottamatta hyvin <a href="pyhavuori_maasto.html">kivikkoista ja louhikkoista</a> ja edellyttää hyviä jalkineita sekä varovaisuutta kalliomaalauspaikoille mentäessä. </p>
<br />
<h3>Pyhänpään löytyminen ja ajoitus</h3>
<p><a href="kivikas.html">Pekka Kivikäs</a> löysi <a href="pyhanpaa1.html">Pyhänpää I:n kalliomaalauspaikan</a> vuonna 1992. Alkuun havaittiin vain punamullan värjäämä alue, jossa ei ollut selkeitä esittäviä kuvia. Vuonna 1996 paikasta noin 10 metriä etelään havaittiin toinen punaisen sävyttämä kallionkohta. Seinämää putsattiin varovasti jäkäläkasvustosta vuonna 1997 ja tämän alta paljastui alueen merkittävin ja näkyvin maalaus: suuri hirvieläin, jonkä pään yläpuolella on kaksi kaari-aihetta. Tämä toinen maalauspaikka sai nimeksensä <a href="pyhanpaa2.html">Pyhänpää II</a><sup>1 </sup>.</p>
<p>Pyhänpään kalliomaalausalue on <a href="ajoitusmetodit.html">ajoitettu</a> maalausten korkeuden perusteella <a href="kivikaudet.html">neoliittiselle kivikaudelle</a> <a href="tyypillinenkampak.html">tyypillisen kampakeramiikan</a> aikaan <sup>2</sup>. Suuri osa Suomen kalliomaalauksista sijoittuu tälle aikajaksolle noin 4100-3600 eaa. tai aivan myöhäiskampakeraamisen ajan alkuun <sup>3</sup>. Pyhänpään ylimmän ja alimman maalauksen välillä on noin pari metriä korkeuseroa. Voikin olettaa, että maalaukset on tehty eri aikoina - mihin viittaa myös joidenkin maalauskuvioiden päällekkäisyys. Maalausten ajoittamista auttaa veden korkeuden muutokset, sillä maalauksia ei ole voitu tehdä ennen kuin kallioseinämä on paljastunut veden alta.</p>
<br />
<h3>Pyhänpään maisema</h3>
<p>Pyhänpää sijaitsee varsin kaukana suurista asutuskeskuksista. Matkaa Kuhmoisiin on linnunteitse noin 18 km. Pyhänpään lähialueilla on lähinnä kesäasutusta sekä pientä kyläasutusta. Itse Pyhänpää sijaitsee Kuhmoisten kunnan omistamalla maalla.</p>
<p><a href="pyhanpaa_syrjanvuori.html">Pyhävuoren kallioalue</a> on huomattavan massiivinen ja erottuu kauas Päijänteelle toimien selkeänä maamerkkinä vesillä kulkijoille. Pyhävuoren karun kalliolakialueen itäisellä laidalla on runsaasti vanhoja <a href="kelo.html">osittain palaneita keloja</a> muistoina menneiltä metsäpaloilta. Näiden monenkokoisten kelojen joukossa on myös muutamia hakkuilta ja paloilta säästyneitä suuria <a href="manty.html">kilpikaarnaisia mäntyjä</a>. Vanhalla metsäalueella viihtyvät hyvin niin tikat kuin palokärjetkin. Alueella asustaa myös <a target="_blank" href="http://www.amfibi.net/liito-oravayhdistys/liito-orava/">liito-oravia</a><sup>4</sup>.</p>
<p>Kallioalueen eteläinen vyöhyke <a href="pyhavuori_kmalue.html">Pyhävuoren kalliomaalauspaikan</a> luona on huomattavasti rehevämpää kuin Pyhänpään maalausalueen seutu. Pyhävuoren kallioalueen ulkopuoliselta alueelta on löydetty harvinaisena jopa pähkinäpensasta, jonka varsinainen kasvuvyöhyke sijaitsee paljon etelämpänä Suomessa <sup>5</sup>.</p>
<p>Pyhävuoren alueella syksyn 2011 käynnillä löytyi myös runsaasti <a href="suomuorakas.html">Suomuorakasta muistuttavaa sientä</a>, jota artikkelin kirjoittaja löysi myös Saraakallion sekä Uittovuoren kalliomaalauspaikoilta.</p>
<br />
<h3>Pyhänpään irtolöydöt</h3>
<p>Pyhänpäältä ei tähän mennessä ole löytynyt irtolöytöjä. Suomen kalliomaalauspaikoilla on vain harvoin tehty varsinaisia arkeologisia kaivauksia, eikä Pyhänpäällä ole tehty kaivauksia ollenkaan. Paikalle on tehty vain tarkastyskäyntejä sekä inventointeja: tarkastuskäynnit 1996 sekä 1997 sekä inventointi 2002 <sup>6 </sup>. Mahdolliset kaivaukset saattaisivat tuoda lisätietoa paikankäytöstä vuosituhansien aikana, vaikka maalausten edustalla onkin hyvin ohuelti maata. <a target="_blank" href="http://kulttuuriymparisto.nba.fi/netsovellus/rekisteriportaali/portti/default.aspx?sovellus=mjreki&taulu=T_KOHDE&tunnus=696010003">Astuvansalmen kalliomaalausalueella</a> suurin osa löydöistä löytyi vedenalaisissa tutkimuksissa. Vastaavantyyppinen vedenalainen tutkimus voisi tuoda kiinnostavan lisän myös muiden kalliomaalauspaikkojen, mm. Pyhänpään alueen historian tuntemukseen. Vaikka Pyhänpään maalausseinämän alapuolinen kallio onkin nykyään kuivalla maalla, kohteen kulttipaikanomainen luonne viittaa siihen, että lähivesistä saattaisi hyvällä onnella olla mahdollista tehdä maalausten ajankohtaan sopivia löytöjä.</p>
<br />
<hr />
<h3>Viitteet:</h3>
<p><sup>1</sup>Lahelma 2007, s.115-117 <a target="_blank" href="http://koti.welho.com/alahelm2/index_tiedostot/blue_elk.pdf">Linkki</a> ; <a target="_blank" href="http://users.jyu.fi/~arjuvi/keskisuomenmuinaistutkijat/pyhanpaan_kalliomaalaus.html">Pyhänpää</a></p>
<p><sup>2</sup>Kivikäs 2000, 36 ; Lahelma 2007, 115 <a target="_blank" href="http://koti.welho.com/alahelm2/index_tiedostot/blue_elk.pdf">Linkki</a></p>
<p><sup>3</sup>Seitsonen 2008, 78-83; Lahelma 2008, 40-41.</p>
<p><sup>4</sup><a target="_blank" href="http://www.keskisuomi.fi/filebank/11153-Konnevesi-Kuhmoinen.pdf">Pyhävuoren alue</a>. Pyhänpää-Syrjänvuoren tiedot pdf-tiedoston sivulla 23.</p>
<p><sup>5</sup><a target="_blank" href="http://users.jyu.fi/~arjuvi/keskisuomenmuinaistutkijat/pyhanpaan_kalliomaalaus.html">Keskisuomen muinaistutkijat: Pyhänpää</a>; <a target="_blank" href="http://www.luomus.fi/kasviatlas/maps.php?taxon=40494&size=0&year=2010">Pähkinäpensas</a> </p>
<p><sup>6</sup><a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det1.aspx?KOHDE_ID=291010014">Pyhänpää</a></p>
<br />
<br />
<hr />
<h3>PYHÄNPÄÄN KALLIOMAALAUSPAIKAT</H3>
<a href="pyhanpaa1.html" target="_blank">Pyhänpää I</a>
<br />
<a href="pyhanpaa2.html" target="_blank">Pyhänpää II</a>
<br />
<hr />
<a href="" target="_blank">LÄHDEKIRJALLISUUS</a>
