<h1>SARAAKALLION KALLIOMAALAUSALUE</h1>
<div class="tekija">Karoliina Järvinen, 2011 </div>
<br />
<p><a href="skallio_maalausalue.html">Saraakallion kalliomaalausalue</a> sijaitsee Keski-Suomessa <a href="laukaakunta.html">Laukaan kunnassa</a>, <a href="saraavesi.html">Saraaveden</a> rannalla vastapäätä Laukaan kirkonkylää. Alueelle pääsee maitse parhaiten Ränssintietä pitkin pohjoisesta <a href="kuusa.html">Kuusan kylän</a> suunnalta tai etelästä <a href="tarvaala.html">Tarvaalan kylän</a> kautta. </p>
<p>Saraakallion alue jakautuu kahteen erilliseen osaan: päämaalausalue <a href="skallio1.html">Saraakallio I</a> sekä vaikeammin havaittava maalauspaikka <a href="skallio2.html">Saraakallio II</a>. Näiden kahden paikan välillä on etäisyyttä noin 250 m. Kumpikin kalliomaalauspaikka sijaitsee saman kalliorintaman alueella. Saraakallio I:n kallioseinämä laskeutuu suurelta osalta matkaa suoraan Saraaveteen, lukuun ottamatta pohjoista osaa ns. <a href="malja1.html">Maljaa</a>, jossa kallioseinämän ja järven välillä on pieni metsikkö. Saraakallio II sijaitsee Saraakallio I:stä eteläkaakkoon. Maalauspaikka on metsän kätkössä noin 40 m rantaviivasta sisämaahan päin.</p>
<p>Saraakallion kalliomaalausalue on <a href="mlaki.html">muinaismuistolain</a> suojaama <a href="mjaannos.html">muinaisjäännösalue</a>. Muinaisjäännösalue lomittuu suurelta osaltaan myös alueelle määritellyn <a href="natura.html">Natura2000-luonnonsuojelualueen</a> kanssa.  Kumpikin laki määrittelee sen, kuinka alueella tulee toimia. Kalliomaalauksiin sekä maalausseinämään koskeminen ja kajoaminen sekä tulen teko alueella ovat kiellettyjä. </p>
<p>Suomen sekä koko <a href="fennos.html">Fennoskandian</a> mittakaavassa Saraakallio on merkityksellinen paikka. Saraakallio I: kuvakenttä on mahdollisesti Fennoskandian laajin tunnettu kalliomaalaus ja sen kuva-aiheisto poikkeuksellinen runsas ja sisältää omalaatuisia kuvatyyppejä, joita ei ole löydetty muualta Suomesta.<sup>1</sup>  Monet Saraakallion maalauskuvista ovat hyvin vaikeasti havaittavia ja parhaiten ne pystyy näkemään syksy-kevätaikaan kun kallioseinämää alas valuva vesi kastelee kallion pinnan, sillä tämä korostaa maalausten väriä.</p>
<h3>Saraakallion löytyminen ja ajoitus</h3>
<p>Saraakallion kalliomaalaukset ovat olleet paikallisten tiedossa jo pitkään jo ennen niiden virallista löytämistä. Niitä on kuitenkin pidetty merkityksettöminä tuhrimisina ja mm. paikallisen 1800-luvun lopulla eläneen <a href="kuuvalo.html">Kuuvalon Jussin</a> tekeminä. Jussin tytär on kuitenkin kutsunut Saraakallion ohi soudettaessa maalauksia "Jumalan sormella kirjoitetuiksi kuviksi".<sup>2</sup> </p>
<p>Saraakallio I:n löytymisestä ensimmäisen virallisen ilmoituksen teki Heikki Hirvinen 1970-luvulla <a href="ksmuseo.html">Keski-Suomen museoon</a>. Tällöin alkuun kuitenkaan kuvia ei pidetty arvokkaina tai edes esihistoriallisina, eikä mihinkään toimenpiteisiin ryhdytty. Vasta vuonna 1975 <a href="nba.html">Museoviraston</a> tutkijat tarkastivat paikan ja totesivat maalaukset esihistoriallisiksi.<sup>3</sup> Pitkän linjan kalliomaalausdokumentoija- ja tutkija <a href="kivikas.html">Pekka Kivikäs</a> löysi Saraakallio II:n maalaukset vuonna 1989. Tämän löydön ansiosta alueelle määritelty muinaisjäännösalue laajeni nykyiseen mittaansa kattamaan kummankin maalausalueen. <sup>4</sup> </p>
<p>Saraakallion kalliomaalaukset on <a href="ajoitusmetodit.html">ajoitettu</a> <a href="kivikaudet.html">neoliittiselle kivikaudelle</a>. Maalauksia on tehty pitkällä aikavälillä ja varhaisimpien maalausten iäksi on arvelu noin 7000 vuotta ja nuorimpien noin 3500 vuotta. Aikaväli kattaa ajan <a href="kampakeramiikka.html">varhaiskampakeramiikasta</a>
<a href="varhaismetalli.html">varhaismetallikauden</a> alkuun. Runsain kalliomaalausvaihe Saraakalliolla on ollut tyypillisen kampakeramiikan aikaan noin <a href="tyypillinenkampak.html">4100-3600 eaa</a>.<sup>5</sup> Yleisesti Suomen kalliomaalausten iäksi on arveltu noin 5000-1500 eaa., joten Saraakallion ajoitus sisältyy juuri tuon aikajakson raameihin.<sup>6</sup>.</p>
<br />
<h3>Saraakallion maisema</h3>
<p>Saraakallion kalliomaalausalue on osa asutettua maisemaa. Vastarannan Laukaan kirkonkylä on kasvava asutuskeskus ja asutus tulee lähivuosina laajenemaan yhä laajemmalle Saraaveden ranta-alueille. Viime aikoina Saraakallion kalliomaalausalueen suhteen on käyty keskustelua alueen maisemallisen arvon säilyttämisestä, sillä vuoden 1963 <a href="mlaki.html">muinaismuistolaki</a> ei tunne maisemallisen arvon käsitettä, vaikka todellisuudessa tämä arvo otetaan yleensä mukaan kalliomaalauksien muinaisjäännösalueita luotaessa. Maiseman suojelukysymys tuli esille muinaisjäännösalueen läheisyyteen kaavoitettujen vapaa-ajan tonttien myötä. Tontit sijaitsevat muinaisjäännösalueen eteläpään reunassa ja yksi tonteista sijoittuu osittain myös Natura2000-alueelle. Laukaan kunnalla on tarkoituksena kaavoittaa myös Saraakallion maisemapiirialueeseen liittyvälle vastarannalle Laukaan keskustan pohjoispuolelle uusi asutusalue<sup>7</sup>. Vaikka alue onkin suhteellisen kaukana Saraakallion muinaisjäännösalueelta, se on kuitenkin kalliolta avautuvassa näkymässä suuressa roolissa ja näin ollen alue tulee vaikuttamaan Saraakallion maisemalliseen yhtenäisyyteen ja arvoon.</p>
<p>Kalliomaalauksia ei tule mieltää vain pelkkinä <a href="punamulta.html">punamullalla</a> tehtyinä kuvamerkkeinä, vaan kalliomaalaukset koostuvat maalausten lisäksi taustana olevasta kalliosta sekä kalliomaalauksia ympäröivästä <a href="kmaalausalue.html">kalliomaalausalueesta</a>, joka kattaa oleellisen osan maisemaa joka aluetta ympäröi.  Kalliomaalaukset ovat maalauksia maisemassa. Jos katsoo monien <a href="km_sijainti.html">kalliomaalausten sijaintia</a> suhteessa ympäröivään maisemaan, niin huomaa että jo kalliomaalausten tekijät tekivät maalaukset laajalti nähtäviksi. Maiseman muutoksesta huolimatta maalaukset sijaitsevat yhä paikoissa, joiden ohi vesitse kuljettaessa ne ovat selvästi nähtävissä. </p>
<p>Sitä <a href="maisemanmuutos.html">maisemaa</a>, jonka maalausten muinaiset tekijät näkivät ja kokivat, ei ole enää olemassa. Tämä ei silti tarkoita, etteikö alueen nykymaisemaa tulisi suojella. Suuri osa kalliomaalausten viehätystä on niiden tuottamat elämykset kävijöilleen ja kokijoilleen. Monet kalliomaalaukset on tehty maamerkkienä toimiviin massiivisiin kalliomuodostelmiin tai ne sijaitsevat muuten kauniissa ympäristössä. Merkittävässä roolissa paikoissa kävijöiden elämyksen muodostumista on kalliomaalausten maiseman tuottama vaikuttavuuden, mahtavuuden ja muinaisuuden kosketuksen voimallinen kokemus. Maiseman rikkoutuminen rikkoo myös tämän vahvan kokemuksellisuuden. Tämän vuoksi on tärkeää, että kalliomaalausten suojelussa otetaan huomioon myös niiden maisemallinen arvo. Supistamalla suoja-alue ja kalliomaalauspaikka pelkkiin kuviin tuhotaan suuri osa maalauspaikan merkitystä ja arvoa. Maisema ei koostu vain siitä, mitä me näemme maalauspaikkaa katsoessamme, vaan myös siitä, mitä maalauspaikalta poispäin katsottaessa näkee. Kalliomaalaukset ja niiden maisema ovat kiinteä kokonaisuus, jota ei saa rikkoa.<sup>8</sup> </p>
<h3>Saraakallion irtolöydöt</h3>
<p>Saraakallion lähiseudulla on varsin runsaasti <a href="laukaa_mj.html">kivikaudella ajoittuvia muinaisjäännöksiä</a>, joista ainakin osa on mahdollisesti kalliomaalausten valmistusajanjaksoilta ja mahdollisesti jopa osa tekijöiden yhteisöihin liittyviä jäännöksiä. Itse Saraakalliolta on tehty vain muutama <a href="irtoloyto.html">irtolöytö</a>: nuolenkärjen kappale ja pala piitä<sup>9</sup>. Viimeisin löytö tehtiin keväällä 2011 paikalla tehdyn arkeologian ekskursion yhteydessä<sup>10</sup>. Nuolenkärjet on ajoitettu <a href="varhaismetalli.html">varhaismetallikautisiksi</a>, joten ne on tehty vasta kalliomaalausten tekoajan jälkeen. Näin meillä ei ole saatavilla Saraakallion tekoajankohtaan ja paikkaan itseensä liittyviä esineitä, jotka voisivat kertoa meille jotain maalausten tekijöistä, näiden kulttuurista ja maalausten taustalla olevista merkityksistä. Myöhäisemmät esinelöydöt kuitenkin osoittavat jatkuvuutta paikan käytössä, vaikka käyttötarkoitus on voinut ajan kuluessa ja kulttuurin muutosten myötä olla hyvin erilainen kuin kalliomaalausten tekoaikana. <p>
<br />
<hr />
<h3>Viitteet:</h3>
<p><sup>1</sup>Kivikäs 2009, 115. </p>
<p><sup>2</sup>Kivikäs 2009, 120; Kivikäs 1990, 8.</p>
<p><sup>3</sup>Kivikäs 2009, 120. </p>
<p><sup>4</sup>Kivikäs 1990, 125-126; Pekka Kivikäs, suullinen tiedonanto 15.9.2011.</p>
<p><sup>5</sup>Kivikäs 2009, 115; Museovirasto / Muinaisjäännösrekisteri. Saraakallion tiedot löytyvät joko kirjoittamalla
"kunta" kenttään Laukaa tai oheisesta osoitteesta: <a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det1.aspx?KOHDE_ID=410010004">Saraakallio</a></p>
<p><sup>6</sup>Lahelma 2010, 50.</p>
<p><sup>7</sup>Keskisuomalainen 27.10.2011, sivu 8.</p>
<p><sup>8</sup>Järvinen 2011, 112,115.</p>
<p><sup>9</sup>Museovirasto / Muinaisjäännösrekisteri: Saraakallio; Lahelma 2008, 133. </p>
<p><sup>10</sup>Keski-Suomen museon arkeologi Miikka Kumpulainen, suullinen tiedonanto Saraakalliolla käynnin yhteydessä 8.6.2011.</p>
<br />
<br />
<hr />
<h3>SARAAKALLION KALLIOMAALAUSPAIKAT</H3>
<a href="skallio1.html" target="_blank">SARAAKALLIO I</a>
<br />
<a href="skallio2.html" target="_blank">SARAAKALLIO II</a>
<br />
<hr />
<a href="sara_lahdekirjallisuus.html" target="_blank">LÄHDEKIRJALLISUUS</a>
<hr />
<br />
