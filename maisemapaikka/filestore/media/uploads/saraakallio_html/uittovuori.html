<h1>UITTOVUOREN KALLIOMAALAUSALUE</h1>
<div class="tekija">Karoliina Järvinen, 2011 </div>
<br />
<p><a href="uittovuori_maalausalue.html">Uittovuoren kalliomaalausalue</a> sijaitsee <a href="laukaakunta.html">Laukaan kunnassa</a> Kapeekosken kylän alueella. Maalaukset on tehty <a target="_blank" href="http://www.paikkatietoikkuna.fi/web/fi/kartta?zoomLevel=6&coord=461989.922_6917406.04&mapLayers=base_35+100+!default!&showMarker=true&forceCache=true">Paanalansaaren</a> rantakallioon Kynsiveden <a target="_blank" href="http://www.paikkatietoikkuna.fi/web/fi/kartta?zoomLevel=9&coord=461353.922_6916838.04&mapLayers=base_35+100+!default!,65+100+,15+100+,91+100+&showMarker=true&forceCache=true">Paskolahden</a> rantaan. Laukaan kunnassa sijaitsee myös Suomen tunnetuimpiin ja suurimpiin kuuluva <a href="skallio.html">Saraakallion kalliomaalausalue</a>. Matkaa Uittovuorelle Saraakalliolta on maitse noin 28 km.</p>
<p>Uittovuoren kalliomaalausalueen ympärille on muodostetty <a href="mjaannos.html">muinaisjäännösalue</a> ja alue on suojeltu <a href="mlaki.html">muinaismuistolailla</a>, eikä maalauskallioon, sen kasvillisuuteen tai kallion osiin saa kajota millään tavalla.</p>
<p>Kalliomaalausalueen läheisyyteen pääsee pohjoisesta valtatie 637:ltä <a href="kuusa.html">Kuusan</a> kautta mentäessä Tervatehtaan kylän ohi <a target="_blank" href="http://www.paikkatietoikkuna.fi/web/fi/kartta?zoomLevel=5&coord=456990.922_6923081.04&mapLayers=base_35+100+!default!&showMarker=true&forceCache=true">Lankamaan</a> suuntaan kääntyvää <a target="_blank" href="http://www.paikkatietoikkuna.fi/web/fi/kartta?zoomLevel=10&coord=449130.922_6928111.04&mapLayers=base_35+100+!default!&showMarker=true&forceCache=true">Juha Kankkusen tietä</a> pitkin. Tie haarautuu monta kertaa matkan aikana, eikä jokaista tietä ole merkitty opastekyltein. Matkalla kannattaakin olla hyvä kartta.</p>
<p>Kalliomaalausalue sijaitsee Paanalansaaren luoteisalueella, Kaivannonvuoren pohjoispuolella. Saareen pääsee helpoiten pohjoisesta päin Kaivannonkanavan ylittävää kapeaa ja idyllistä <a href="paanala_silta.html">siltaa</a> pitkin. Saareen kulkee myös saaren eteläpäästä Paanalansalmen ylittävä <a target="_blank" href="http://www.hankasalmi.fi/matkailu/paanalan_lossi.html">lossi</a>, mutta tämä ei liikennöi talviaikaan.</p>
<p>Uittovuorelle mentäessä lähin tieosoite on <a target="_blank" href="http://www.paikkatietoikkuna.fi/web/fi/kartta?zoomLevel=10&coord=461434.922_6916668.04&mapLayers=base_35+100+!default!,15+100+&showMarker=true&forceCache=true">Sammalniementie</a>.  Tie on hyvin kapea yksityisille asutuksille menevä hiekkatie. Tiellä ei ole parkkipaikkoja, eikä levennyksiä, vaan auto pitää jättää sopivimpaan ja leveimpään paikkaan. Autoa ei saa viedä ilman lupaa pihoihin kääntyville pihateille.</p>
<br />
<h3>Uittovuoren löytyminen ja ajoitus</h3>
<p>Uittovuoren maalauksista ilmoitti Pekka Pitkänen vuonna 1999 silloiselle <a href="ksmuseo.html">Keski-Suomen museon</a> arkeologille Timo Sepänmaalle. Ilmoittaja oli jo useiden vuosien ajan havainnut kalliossa kuvioita, mutta vasta nähtyään TV:stä kalliomaalauksia käsitelleen ohjelman, oli ilmoittanut havainnostaan arkeologille.<sup>1 </sup></p>
<p>Vuonna 1999 Timo Sepänmaa, Seppo Kinos sekä kalliomaalaustutkija <a href="kivikas.html">Pekka Kivikäs</a> kävivät tutkimassa kalliomaalauspaikan. Tuolloin maalausten päällä oli varsin paksu jäkäläkerros, joka puhdistettiin varovasti pois. Vuoden 1999 Sepänmaan <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">raportissa</a> mainitaan paikalle vielä jääneen levä-jäläkäkerrosta <sup>2 </sup>,  mutta tästä ei ollut merkkejä enää vuonna 2011 tämän artikkelin kirjoittajan paikalla käydessä, vaan maalaukset näkyivät oikein hyvin.</p>
<p>Uittovuoren maalausten erikoislaatuiset ja harvaisen hyvin ja selkeinä säilyneet kuviot ovat saaneet jotkut tutkijat epäilemään kuvien esihistoriallisuutta.  Maalaukset on kuitenkin tutkittu ja todettu kivikautisiksi ja näin ollen aidoiksi kalliomaalauksiksi. <sup>3 </sup> Maalausten tarkkaa ikää ei tiedetä, mutta on arveltu, että ne on saatettu tehdä jo <a href="kampakeramiikka.html">varhaiskampakeraamisena</a> aikana aivan <a href="muinais_paijanne.html">Muinais-Päijänteen</a> maksimivaiheen jälkeen, jolloin kallioseinämä on paljastunut vedenpinnan laskiessa. <sup>4</sup></p>
<p>Jos maalaus on varhaiskampakeramiikkaa myöhäisempi, se on voitu maalata sen edustalla olevalta terassilta, mikä tekee mahdottomaksi arvioida kohteen ikää rannansiirtymäajoituksen perusteella. Näin ollen voi sanoa, että maalaus on tehty joskus aikavälillä noin 7000 eaa - 1500 eaa. Loppuajoitus tulee siitä, että Suomen esihistoriallinen kalliomaalaustraditio hiipuu <a href="varhaismetalli.html">varhaismetallikaudelle</a> tultaessa. Syy tradition hiipumiseen on todennäköisesti kulttuurin ja uskomusmaailman muutos, josta näkyy selkeitä merkkejä Suomen esihistoriallisessa löytöaineistossa <sup>5 </sup>.</p>
<p>Uittovuoren alueen vesistöhistoriaa ei tunneta kunnolla, mutta <a target="_blank" href="http://www.paikkatietoikkuna.fi/web/fi/kartta?zoomLevel=6&coord=461454.922_6919308.04&mapLayers=base_35+100+!default!&showMarker=true&forceCache=true">Kynsivesi</a> oli osa Muinais-Päijänteen suurjärveä sen maksimivaiheessa noin 5000 eaa. Järvi on ilmeisesti kuroutunut omaksi altaakseen jo kivikauden loppuvaiheessa tai varhaismetallikauden alkupuolella <sup>6 </sup>, mikä on vaikuttanut huomattavasti alueella tapahtuvaan liikkumiseen.</p>
<p>Kivikaudella voi olettaa liikutun usein vesistöreittejä pitkin ja monet kalliomaalaukset sijaitsevat nykyisinkin vielä vesistöjen varsilla - ne on selvästi tehty vesiltäpäin katsottaviksi. Jos Kynsivesi kuroutui jo varhaisessa vaiheessa omaksi järvekseen, sen vesillä liikkujat ja maalausten tekijät ovat luultavasti olleet paikallisia asukkaita - mikä voisi selittää maalausten poikkeavan muodon.</p>
<p>Koska monet kalliomaalaukset ovat selkeästi paikoissa, jotka muinoin ovat muodostaneet yhtenevän vesistöreitin ja maalausten kuva-aiheet ja tyylit muistuttavat toisiaan nimenomaan näiden reittien varrella <sup>7</sup>, voi olettaa, että joko maalausten maalaajat ovat kuuluneet yhtenevään reitin varrelle asettuneeseen kulttuuripiiriin tai sitten maalarit ovat olleet liikkuvaa väkeä - ehkäpä tehtävään vihkiytyneitä henkilöitä, joilla oli oikeus tehdä maalauksia. Tällöin maalaukset saattaisivat olla suhteellisen pienen ryhmän tekemiä - mikä voisi selittää niiden samankaltaisuuksia tietyillä alueilla, mm. Päijänteen reitin varrella, vielä enemmän kuin samaan kulttuuripiiriin kuuluminen.</p>
<p>Uittovuoren kaltaisia maalauksia ei ole löydetty kovinkaan montaa Suomen alueelta <sup>8 </sup>. Tämä voisi selittyä sillä, että maalaukset on tehnyt pieni paikallinen ryhmittymä, joka on ollut suhteellisen eristyksissä valtavesistöreiteistä ja siten runsaimpien ja tuoreimpien vaikutteiden kulkuväyliltä ja näin ollen kehittänyt hieman omanlaisensa kuva-aiheiston ja tyylin.</p>
<br />
<h3>Uittovuoren maisema</h3>
<p>Uittovuoren alue on rauhallista haja-asutusaluetta ja suurempiin asututuskeskuksiin on runsaasti matkaa. Tässä mielessä kohde on varsin tyypillinen kalliomaalauspaikka, sillä usein nämä kohteet sijaitsevat varsin kaukana nykyisistä asutuskeskuksista. Kivikautisten löytöjen perusteella kalliomaalaukset ovat sijainneet suhteellisen etäällä jopa oman ajankohtansa asutuksesta. Tämä yhdessä kohteiden vaikean saavutettavuuden kanssa mahdollisesti viittaa kalliomaalausten olleen vain pienelle piirille avoimia ns. hiljaisia ritualistisia pyhiä paikkoja.<sup>9</sup></p>
<p>Uittovuoren kalliomaalausalueen tuntumassa on reitin alkuvaiheilla sekä rehevämpää lehtomaista maastoa että helppokuluista <a href="uitto_metsa.html">sekametsää</a>. Maalauskalliota kohti mentäessä maasto muuttuuu karummaksi. Kallion eteläinen pää, jonka kautta reitti kalliomaalauspaikalle kulkee, on suhteellisen loiva ja matala. Pohjoinen pää sitävastoin varsinkin kalliomaalausten jälkeen on <a href="uitto_kalliopaaty.html">hyvin jyrkkä ja korkea</a>. Kallio, jossa maalaukset sijaitsevat on moninkertaisesti pengerteinen eli itse monitasoisen kalliomaalauskallion takana sisempänä maata on vielä toinen korkeampi kalliovyöhyke. Tämä erottuu hyvin varsinkin järveltä päin katsottuna.</p>
<p>Yksi erikoinen piirre minkä tämän artikkelin kirjoittaja totesi kalliomaalauspaikoilla syksyllä 2011 käydessään oli eräs sieni, joka tuntui kasvavan kaikkien kohteiden läheisyydessä. Sieni muistuttaa suuresti <a href="suomuorakas.html">suomuorakasta</a>. Tätä kookkaaksi kasvavaa sientä löytyi kalliomaalauspaikkojen läheisyydestä hyvin runsaasti suurina ryppäinä.
</p>Syksyn 2011 dokumentointamatkalla Paskolahden poikki kulki pitkä letka <a href="vesilinnut.html">vesilintuja</a> ilmeisesti syysmuuttoon valmistautumassa.  Monet kalliomaalauskohteet sijaitsevat rauhallisilla paikoilla, joten eläinten havainnointiin on hyvin mahdollisuuksia.</p>
<br />
<h3>Uittovuoren irtolöydöt</h3>
<p>Uittovuorelta ei ole löytynyt irtolöytöjä. Paanalansaaresta tunnetaan kuitenkin (vuonna 1999) 6 kivi- tai varhaismetallikautista <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">irtolöytöä</a>: kiviesineitä ja näiden katkelmia sekä reenjalaksen kärki <sup>10 </sup>. Lähin kivikautinen asuinpaikkalöytö on Paanalansaareen menevän tien läheisyydessä Leivonkankaalla Uittovuoresta noin 1,5 km linnuntietä lounaaseen.<sup>11</sup>.</p>
<p>Uittovuori vaikuttaisi olleen yksittäinen, ehkä lyhyen aikaa käytössä ollut maalauspaikka, jolle ei ole syntynyt pitkäikäistä kultillista merkitystä niin selkeästi kuin suuremmille kalliomaalauspaikoille, kuten Laukaan <a href="skallio.html">Saraakallio</a>, Ristiinan <a target="_blank" href="http://www.ismoluukkonen.net/kalliotaide/suomi/as/as.html">Astuvansalmi</a> tai Suomen pohjoisin kalliomaalauspaikka, Suomussalmen <a target="_blank" href="http://www.ismoluukkonen.net/kalliotaide/suomi/vk/vk.html">Värikallio</a>.</p>
<br />
<h3>Viitteet:</h3>
<p><sup>1</sup>Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">Uittovuori</a></p>
<p><sup>2</sup>Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">Uittovuori</a></p>
<p><sup>3</sup>Pekka Kivikäs, suullinen tiedoanto 9.11.2010.</p>
<p><sup>4</sup>Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">Uittovuori</a></p>
<p><sup>5</sup>ks.esim. Huurre, Matti. 2004. 9000 vuotta Suomen esihistoriaa; Suomen historia I: Kivikausi, pronssikausi ja rautakauden alku, keski-ja myöhäisrautakausi. 1984. (toim. Laaksonen, Eero & Pärssinen, Erkki & Sillanpää, Kari J.)  </p>
<p><sup>6</sup>Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">Uittovuori</a></p>
<p><sup>7</sup>ks. esim. Poutiainen & Lahelma 2003, 15-18.</p>
<p><sup>8</sup>Kivikäs 2009, 98-99. </p>
<p><sup>9</sup>Lahelma 2007, 35.</p>
<p><sup>10</sup>Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">Uittovuori</a></p>
<p><sup>11</sup>Maanmittauslaitoksen paikkatietoikkuna: <a target="_blank" href="http://www.paikkatietoikkuna.fi/web/fi/kartta?zoomLevel=8&coord=460621.922_6916482.04&mapLayers=base_35+100+!default!,65+100+,15+100+,91+100+&showMarker=true&forceCache=true">Leivonkangas</a>; Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/portti/default.aspx?sovellus=mjreki&taulu=T_KOHDE&tunnus=410010053">Leivonkangas</a></p>
<hr />
<h3>UITTOVUOREN KALLIOMAALAUSPAIKKA</H3>
<a href= target="_blank">UITTOVUORI</a>
<br />
<hr />
<a href="uittovuori_lahdekirjallisuus.html" target="_blank">LÄHDEKIRJALLISUUS</a>