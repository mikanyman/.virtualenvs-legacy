<h1>UITTOVUOREN KALLIOMAALAUKSET</h1>
<div class="tekija">Karoliina Järvinen, 2011 </div>
<br />
<div class="kuvateksti"><img src="akj_06102011_km_uittovuori_paikka_kmseinama_12.jpg" class="img1" />
<p>Uittovuoren kalliomaalausseinämä sateisella kelillä. Maalauspaikka kuvan keskivaiheilla. Kuva: Karoliina Järvinen, 2011</p></div>
<br />
<h3>PAIKKA</h3>
<p>Auton jätettyään Uittovuorelle pääsee helpoiten kun kulkee yksityistä ranta-aitalle menevää heinikkoista polkumaista tietä pitkin. Tie johtaa suoraan Paskolahden rantaan. Tieltä kannattaa kääntyä kohti pohjoista ennen kuin saapuu aitalle, sillä suoraan aitan pohjoispuolella on laaja, hyvin louhikkoinen ja vaikeakulkuinen <a href="muinais_ranta.html">muinaisrantakivikko</a>, jota pitkin kulkeminen on vaikeaa ja voi olla vaarallista.</p>
<div class="kuvateksti3"><img src="akj_19062011_km_uittovuori_paikka_laajamaisema_08.jpg" class="img2" /><p>Uittovuoren kalliomaalauksille johtava kallioreunama. Kuva: Karoliina Järvinen, 2011</p></div></p>
<p>Kaunis muinaisrantakivikko toimii hyvänä maamerkkinä kalliomaalauspaikalle mentäessä. Kivikon itäistä reunaa kiertämällä pääsee lopulta polulle, joka vie kalliomaalauskallion alkupäähän. Matkaa aittatieltä kalliomaalauksille on noin 200 m. Kallion jäkäläinen reunama on kostealla kelillä hyvin liukas ja kulku edellyttää varovaisuutta.
<p>Maalaukset sijaitsevat varsin korkealla kalliossa, mutta paikalle pääsee kätevästi helppokulkuista <a href="uittov_ylinkallioterassi.html">kallioterassia</a> pitkin. Kallioterassilta avautuu avara näkymä vastarannalle sekä edessä siintäville Paskosaarille. Edessä olevan <a href="pikku_pasko.html">Pikku-Paskon saaren</a> ranta-alueella voi nähdä samanlaista muinaisrantakivikkoa kuin Uittovuorelle mentäessä Paskolahden pohjukassa.</p>
<p>Uittovuoren kalliomaalaukset sijaitsevat leveällä kallioterassilla, <a href="pullistuva_seinama.html">ulospäin pullistuvassa</a> suhteellisen matalassa kallioseinämän osassa, kallioseinämän keskivaiheilla. Maalaukset ovat rajautuneet kapealle alueelle. Maalausalue avautuu länteen, kuten varsin suuri osa Suomen alueen kalliomaalauksista.</p>
<br />
<h3>KALLIOMAALAUKSET</h3>
<div class="kuvateksti"><img src="akj_06102011_km_uittovuori_maalaukset_01.jpg" class="img1" /><p>Uittovuoren kalliomaalaukset. Kuvan punaväriä on vahvistettu. Kuva: Karoliina Järvinen, 2011.</p></div>
<p>Uittovuoresta on löydetty vain muutama maalaus sekä mahdollinen maalausjälki. Maalausalue on pieni, noin 40x60 m kokonaisuudessaan.<sup>1 </sup></p>
<p>Maalaukset näkyvät harvinaisen selkeästi ja alkuun kuvien selkeys, erikoinen aiheisto ja kuvien vetojen siistiys ja kulumattomuus saivatkin tutkijat epäilemään paikan autenttisuutta.  Paikka on kuitenkin todettu esihistorialliseksi, mutta yhä sen maalausten luonne on varsin poikkeuksellinen Suomen kalliomaalausten kuvagalleriassa.<sup>2 </sup></p>
<p>Paikan maalaukset koostuvat pienestä kuvaryhmästä ulospäin pullistuvan kallion alavaiheilla. Kuvaryhmä koostuu kolme osasta: ihmismäisestä hahmosta, ympyräkuviosta sekä tämän yläpuolla sijaitsevista kolmesta pitkästä lähes pystysuorasta viivasta. Maalausten alimpien osien kohdalla kallio alkaa kaartua loivasti sisäänpäin. Maalaukset sijaitsevat veden pinnasta noin 11 metrin korkeudella <sup>3 </sup>, mutta koska maalauspaikalla on varsin leveä terassi, maalaukset ovat helposti läheltä katsottavissa. Ne sijaitsevat kallioterassilta katsottuna sopivalla näkökorkeudella, noin 1-1,5 m korkeudelle terassin pinnasta. Maalaukset ovat myös siitä poikkeuksellisia, että ne erottaa hyvin säästä riippumatta, mikä on harvinaista monien kalliomaalausten yhteydessä.</p>
<p>Uittovuoren maalausten viivat ovat yhtenevän levyiset ja niiden värisävyt hyvin samankaltaiset, mikä viittaisi siihen, että maalaukset on maalattu todennäköisesti samaan aikaan, samalla kertaa tai ainakin hyvin lyhyellä aikavälillä. Tämäkin tukee ajatusta, että maalaukset on tehnyt jokin yksittäinen, mahdollisesti ohikulkumatkalla ollut ryhmä. </p>
<br />
<h3>Antropomorfinen eli ihmismäinen hahmo</h3>
<p>Uittovuoren ihmismäisen hahmon kuvaustapa on varsin erikoinen ja onkin mahdollista, että paikalla aikaisemmin ollut geometrinen kuva-aihe - Kivikkään mukaan mahdollisesti vinoristi <sup>4 </sup>   - on muokattu myöhemmin muistuttamaan ihmistä. Ihmisen jalat muodostavat lähes ympärän, mikä on poikkeuksellinen jalkojen muoto Suomen kalliomaalauksissa. Tämä saattaa viitata siihen, että aiemmin tehtyä alkuperäistä kuvaa on jatkettu ja muokattu myöhemmin, jolloin alkuperäinen kuva-aihe on muutettu hieman erilaiseksi.</p>
<p>Ihmisen jalkojen muoto muistuttaa myös hyvin paljon vieressä olevaa ympyräkuvioita, joten on mahdollista, että paikalla on alunperin ollut vain geometrisiä kuvioita, joista muutama on yhdistetty toisiinsa uusin maalausvedoin, jolloin on saatu aikaan ihmismäinen hahmo. On toki myös mahdollista, että kuvan ihmishahmo edustaa erilaista tyyppiä kuin Suomen kalliomaalausten yleisimmät ihmismäisten hahmojen tyypit. <a href="kivikas.html">Pekka Kivikkään</a> mukaan samantyyppinen jalkojen asentomalli ns. amforamalli on myös Rautjärven <a target="_blank" href="http://www.rockart.fi/kalliomaalaukset/KOHTEET/riuttavuori.htm">Riuttavuoren</a> maalauspaikassa <sup>5 </sup>.</p>
<p>Hahmon pään muoto on rikkonainen ja halkinainen ja nykyisessä muodossaan muistuttaa lähinnä sarviparia tai pitkiä korvia. Suomesta on löydetty myös ihmishahmoja, joilla on selvästi tarkoituksellisesti kuvattu ulokkeita pään yhteyteen. Ulokkeet saattavat esittää joko sarvia tai korvia tai mahdollisesti jonkinlaisia päähineen osia. Tällaisia ulokepäisiä maalauksia on mm. Ristiinan <a target="_blank" href="http://www.ismoluukkonen.net/kalliotaide/suomi/as/as.html">Astuvansalmella</a>, Suomussalmen <a target="_blank" href="http://www.ismoluukkonen.net/kalliotaide/suomi/vk/vk.html">Värikalliolla</a> sekä Lappeenrannan <a target="_blank" href="http://www.ismoluukkonen.net/kalliotaide/suomi/kev/kev.html">Keltavuorella</a>. <sup>6</sup> Ei pysty kuitenkaan sanomaan, onko Uittovuoren hahmon tarkoituksena ollut esittää sarvipäistä hahmoa, sillä hahmon pään kohdalla maali on osittain poiskulunut, mikä vaikeuttaa hahmon alkuperäisen päänmuodon hahmottamista.</p>
<br />
<h3>Geometriset kuva-aiheet</h3>
<p>Paikan kaksi muuta kuvaa ovat myös poikkeuksellisia. Kuvio muodostuu kolmesta pystyviivasta sekä hieman näitä alempana olevasta osittain alapäästään aukinaisesta ympyrämuodosta. Pystyviivoja on toki muuallakin Suomen kalliomaalauksissa, mutta tällöin viivoja ei ole yhdistetty avoimeen ympyrään kuten nyt <sup>7</sup>. Kuvien yhteenliittyminen voi olla satunnaista, mutta kuvien sommittelu viittaa kuitenkin siihen, että ympyrä ja pystyviivat ovat osa samaa kuviota tai kuvaryhmää.</p>
<p>Ympyrämäisiä kuvioita ei juurikaan ole Suomen kalliomaalauksissa: yksi on Joutsan <a target="_blank" href="http://www.mikroliitti.fi/tyot2005/Joutsan_muinaisj_inv_2005_eikart_www-laatu.pdf">Viherinkosken rantakalliossa</a> ja toinen Juvan <a target="_blank" href="http://www.ismoluukkonen.net/kalliotaide/suomi/sv/sv.html">Sarkasvuorella</a> <sup>8</sup>. Vastaavanlaisia kuvioita on kuitenkin löydettävissä Suomen lähialueiden kalliokuvastosta. Rangasmainen kuvio esiintyy Suomen lähialueilla mm. Kuolan Konozeron kalliopiirroksessa.</p>
<p>Kolmen pystyviivan yhdistelmä on tavattavissa myös <a href="skallio.html">Saraakallio I:llä</a> sekä neljän viivan sarja <a href="skallio.html">Saraakallio II:lla</a>, mikä osoittaa mahdollista yhteyttä näiden kolmen paikan välillä. Välimatkaahan kohteiden välillä ei ole vesireittejä pitkin kuin noin 18 km ja kivikaudella vesien ollessa korkeammalla vesitse kohteesta toiseen kulkeminen on ollut helpompaa kuin nyt. Muutamia muita viiva-aiheita on tavattavissa myös mm. Iitin <a target="_blank" href="http://www.ismoluukkonen.net/kalliotaide/suomi/kjh/kjh.html">Kotojärven Haukkavuorella</a> sekä Lemin <a target="_blank" href="http://www.ismoluukkonen.net/kalliotaide/suomi/rk/rk.html">Ruominkapialla</a>, mutta viivamaiset aiheet eivät vaikuta koskaan olleen yleisiä Suomen kalliomaalausten kuvagalleriassa. <sup>9 </sup></p>
<br />
<hr />
<h3>Viitteet:</h3>
<p><sup>1</sup>Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">Uittovuori</a>; Kivikäs 2005, 75; Kivikäs 2000, 110-111; Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det1.aspx?KOHDE_ID=410010051">Uittovuori</a></p>
<p><sup>2</sup>Pekka Kivikäs, suullinen tiedonanto 9.11.2010.</p>
<p><sup>3</sup>Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">Uittovuori</a>; Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det1.aspx?KOHDE_ID=410010051">Uittovuori</a></p>
<p><sup>4</sup>Kivikäs 2009, 50, 55; Keski-Suomen muinaistutkijoiden sivusto: <a target="_blank" href="http://users.jyu.fi/~arjuvi/keskisuomenmuinaistutkijat/uittovuoren_kalliomaalaus.html">Uittovuori</a>; Kivikäs 2005, 75; Kivikäs 2000, 110-111; Museoviraston Kulttuuriympäristö-rekisteriportaali: <a target="_blank" href="http://kulttuuriymparisto.nba.fi/netsovellus/rekisteriportaali/mjreki/read/asp/r_kohde_det1.aspx?KOHDE_ID=410010051">Uittovuori</a></p>
<p><sup>5</sup>Kivikäs 2009, 33, 50, 55.</p>
<p><sup>6</sup>Kivikäs 2000, 110-111.; Kivikäs 2009, 47, 53, 55.; Lahelma 2008, appendix 3, 235.</p>
<p><sup>7</sup>ks. esim. Kivikäs 2009, 98.</p>
<p><sup>8</sup>Kivikäs 2009, 65, 98.; ks. Joutsan rantayleiskaava-alueen muinaisjäännösten inventointi 2005, kohta: <a target="_blank" href="http://www.mikroliitti.fi/tyot2005/Joutsan_muinaisj_inv_2005_eikart_www-laatu.pdf">Viherinkoski</a>, s. 28-30.</p>
<p><sup>9</sup>Kivikäs 2009, 65, 98, 161. </p>
<hr />
<a href="uittovuori_lahdekirjallisuus.html" target="_blank">LÄHDEKIRJALLISUUS</a>´